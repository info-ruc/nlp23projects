公孙瓒字伯珪，辽西令支人也。
为郡门下书佐。
有姿仪，大音声，侯太守器之，以女妻焉，遣诣涿郡卢植读经。
后复为郡吏。
刘太守坐事徵诣廷尉，瓒为御车，身执徒养。
及刘徙日南，瓒具米肉，於北芒上祭先人，举觞祝曰： 昔为人子，今为人臣，当诣日南。
日南瘴气，或恐不还，与先人辞於此。 
再拜慷慨而起，时见者莫不歔欷。
刘道得赦还。
瓒以孝廉为郎，除辽东属国长史。
尝从数十骑出行塞，见鲜卑数百骑，瓒乃退入空亭中，约其从骑曰： 今不冲之，则死尽矣。 
瓒乃自持矛，两头施刃，驰出刺胡，杀伤数十人，亦亡其从骑半，遂得免。
鲜卑惩艾，后不敢复入塞。
迁为涿令。
光和中，凉州贼起，发幽州突骑三千人，假瓒都督行事传，使将之。
军到蓟中，渔阳张纯诱辽西乌丸丘力居等叛，劫略蓟中，自号将军，略吏民攻右北平、辽西属国诸城，所至残破。
瓒将所领，追讨纯等有功，迁骑都尉。
属国乌丸贪至王率种人诣瓒降。
迁中郎将，封都亭侯，进屯属国，与胡相攻击五六年。
丘力居等钞略青、徐、幽、冀，四州被其害，瓒不能御。
朝议以宗正东海刘伯安既有德义，昔为幽州刺史，恩信流著，戎狄附之，若使镇抚，可不劳众而定，乃以刘虞为幽州牧。
虞到，遣使至胡中，告以利害，责使送纯首。
丘力居等闻虞至，喜，各遣译自归。
瓒害虞有功，乃阴使人徼杀胡使。
胡知其情，间行诣虞。
虞上罢诸屯兵，但留瓒将步骑万人屯右北平。
纯乃弃妻子，逃入鲜卑，为其客王政所杀，送首诣虞。
封政为列侯。
虞以功即拜太尉，封襄贲侯。
会董卓至洛阳，迁虞大司马，瓒奋武将军，封蓟侯。
关东义兵起，卓遂劫帝西迁，徵虞为太傅，道路隔塞，信命不得至。
袁绍、韩馥议，以为少帝制於奸臣，天下无所归心。
虞，宗室知名，民之望也，遂推虞为帝。
遣使诣虞，虞终不肯受。
绍等复劝虞领尚书事，承制封拜，虞又不听，然犹与绍等连和。
虞子和为侍中，在长安。
天子思东归，使和伪逃卓，潜出武关诣虞，令将兵来迎。
和道经袁术，为说天子意。
术利虞为援，留和不遣，许兵至俱西，令和为书与虞。
虞得和书，乃遣数千骑诣和。
瓒知术有异志，不欲遣兵，止虞，虞不可。
瓒惧术闻而怨之，亦遣其从弟越将千骑诣术以自结，而阴教术执和，夺其兵。
由是虞、瓒益有隙。
和逃术来北，复为绍所留。
是时，术遣孙坚屯阳城拒卓，绍使周昂夺其处。
术遣越与坚攻昂，不胜，越为流矢所中死。
瓒怒曰： 余弟死，祸起于绍。 
遂出军屯磐河，将以报绍。
绍惧，以所佩勃海太守印绶授瓒从弟范，遣之郡，欲以结援。
范遂以勃海兵助瓒，破青、徐黄巾，兵益盛；进军界桥。
以严纲为冀州，田楷为青州，单经为兖州，置诸郡县。
绍军广川，令将麹义先登与瓒战，生禽纲。
瓒军败走勃海，与范俱还蓟，於大城东南筑小城，与虞相近，稍相恨望。
虞惧瓒为变，遂举兵袭瓒。虞为瓒所败，出奔居庸。
瓒攻拔居庸，生获虞，执虞还蓟。
会卓死，天子遣使者段训增虞邑，督六州；瓒迁前将军，封易侯。
瓒诬虞欲称尊号，胁训斩虞。
瓒上训为幽州刺史。
瓒遂骄矜，记过忘善，多所贼害。
虞从事渔阳鲜于辅、齐周、骑都尉鲜于银等，率州兵欲报瓒，以燕国阎柔素有恩信，共推柔为乌丸司马。
柔招诱乌丸、鲜卑，得胡、汉数万人，与瓒所置渔阳太守邹丹战于潞北，大破之，斩丹。
袁绍又遣麹义及虞子和，将兵与辅合击瓒。
瓒军数败，乃走还易京固守。
为围堑十重，於堑里筑京，皆高五六丈，为楼其上；中堑为京，特高十丈，自居焉，积谷三百万斛。
瓒曰： 昔谓天下事可指麾而定，今日视之，非我所决，不如休兵，力田畜谷。
兵法，百楼不攻。
今吾楼橹千重，食尽此谷，足知天下之事矣。 欲以此弊绍。
绍遣将攻之，连年不能拔。
建安四年，绍悉军围之。
瓒遣子求救于黑山贼，复欲自将突骑直出，傍西南山，拥黑山之众，陆梁冀州，横断绍后。
长史关靖说瓒曰： 今将军将士，皆已土崩瓦解，其所以能相守持者，顾恋其居处老小，以将军为主耳。
将军坚守旷日，袁绍要当自退；自退之后，四方之众必复可合也。
若将军今舍之而去，军无镇重，易京之危，可立待也。
将军失本，孤在草野，何所成邪！ 
瓒遂止不出。
救至，欲内外击绍。
遣人与子书，刻期兵至，举火为应。
绍侯者得其书，如期举火。
瓒以为救兵至，遂出欲战。
绍设伏击，大破之，复还守。
绍为地道，突坏其楼，稍至中京。
瓒自知必败，尽杀其妻子，乃自杀。
鲜于辅将其众奉王命。
以辅为建忠将军，督幽州六郡。
太祖与袁绍相拒於官渡，阎柔遣使诣太祖受事，迁护乌丸校尉。
而辅身诣太祖，拜左度辽将军，封亭侯，遣还镇抚本州。
太祖破南皮，柔将部曲及鲜卑献名马以奉军，从征三郡乌丸，以功封关内侯。
辅亦率其众从。
文帝践阼，拜辅虎牙将军，柔度辽将军，皆进封县侯，位特进。
陶谦字恭祖，丹杨人。
少好学，为诸生，仕州郡，举茂才，除卢令，迁幽州刺史，徵拜议郎，参车骑将军张温军事，西讨韩遂。
会徐州黄巾起，以谦为徐州刺史，击黄巾，破走之。
董卓之乱，州郡起兵，天子都长安，四方断绝，谦遣使间行致贡献，迁安东将军、徐州牧，封溧阳侯。
是时，徐州百姓殷盛，谷米封赡，流民多归之。
而谦背道任情：广陵太守琅邪赵昱，徐方名士也，以忠直见疏；曹宏等，谗慝小人也，谦亲任之。
刑政失和，良善多被其害，由是渐乱。
下邳阙宣自称天子，谦初与合从寇钞，后遂杀宣，并其众。
初平四年，太祖征谦，攻拔十馀城，至彭城大战。
谦兵败走，死者万数，泗水为之不流。
谦退守郯。
太祖以粮少引军还。
兴平元年，复东征，略定琅邪、东海诸县。
谦恐，欲走归丹杨。
会张邈叛迎吕布，太祖还击布。
是岁，谦病死。
张杨字稚叔，云中人也。
以武勇给并州，为武猛从事。
灵帝末，天下乱，帝以所宠小黄门蹇硕为西园上军校尉，军京都，欲以御四方，徵天下豪杰以为偏裨。
太祖及袁绍等皆为校尉，属之。
并州刺史丁原遣杨将兵诣硕，为假司马。
灵帝崩，硕为何进所杀。
杨复为进所遣，归本州募兵，得千馀人，因留上党，击山贼。
进败，董卓作乱。
杨遂以所将攻上党太守于壶关，不下，略诸县，众至数千人。
山东兵起，欲诛卓。
袁绍至河内，杨与绍合，复与匈奴单于於夫罗屯漳水。
单于欲叛绍，杨不从。
单于执杨与俱去，绍使将麹义追击於邺南，破之。
单于执杨至黎阳，攻破度辽将军耿祉军，众复振。
卓以杨为建义将军、河内太守。
天子之在河东，杨将兵至安邑，拜安国将军，封晋阳侯。
杨欲迎天子还洛，诸将不听；杨还野王。
建安元年，杨奉、董承、韩暹挟天子还旧京，粮乏。
杨以粮迎道路，遂至洛阳。
谓诸将曰： 天子当与天下共之，幸有公卿大臣，杨当捍外难，何事京都？ 
遂还野王。
即拜为大司马。
杨素与吕布善。
太祖之围布，杨欲救之，不能。
乃出兵东市，遥为之势。
其将杨丑，杀杨以应太祖。
杨将眭固杀丑，将其众，欲北合袁绍。
太祖遣史涣邀击，破之於犬城，斩固，尽收其众也。
公孙度字升济，本辽东襄平人也。
度父延，避吏居玄菟，任度为郡吏。
时玄菟太守公孙琙，子豹，年十八岁，早死。度少时名豹，又与琙子同年，琙见而亲爱之，遣就师学，为取妻。
后举有道，除尚书郎，稍迁冀州刺史，以谣言免。
同郡徐荣为董卓中郎将，荐度为辽东太守。
度起玄菟小吏，为辽东郡所轻。
先时，属国公孙昭守襄平令，召度子康为伍长。
度到官，收昭，笞杀于襄平市。
郡中名豪大姓田韶等宿遇无恩，皆以法诛，所夷灭百馀家，郡中震栗。
东伐高句骊，西击乌丸，威行海外。
初平元年，度知中国扰攘，语所亲吏柳毅、阳仪等曰： 汉祚将绝，当与诸卿图王耳。 
时襄平延里社生大石，长丈馀，下有三小石为之足。
或谓度曰： 此汉宣帝冠石之祥，而里名与先君同。
社主土地，明当有土地，而三公为辅也。 
度益喜。
故河内太守李敏，郡中知名，恶度所为，恐为所害，乃将家属入于海。
度大怒，掘其父冢，剖棺焚尸，诛其宗族。
分辽东郡为辽西中辽郡，置太守。
越海收东莱诸县，置营州刺史。
自立为辽东侯、平州牧，追封父延为建义侯。
立汉二祖庙，承制设坛墠於襄平城南，郊祀天地，藉田，治兵，乘鸾路，九旒，旄头羽骑。
太祖表度为武威将军，封永宁乡侯，度曰： 我王辽东，何永宁也！ 
藏印绶武库。
度死，子康嗣位，以永宁乡侯封弟恭。是岁建安九年也。
十二年，太祖征三郡乌丸，屠柳城。
袁尚等奔辽东，康斩送尚首。语在武纪。
封康襄平侯，拜左将军。
康死，子晃、渊等皆小，众立恭为辽东太守。
文帝践阼，遣使即拜恭为车骑将军、假节，封平郭侯；追赠康大司马。
初，恭病阴消为阉人，劣弱不能治国。
太和二年，渊胁夺恭位。
明帝即位拜渊扬烈将军、辽东太守。
渊遣使南通孙权，往来赂遗。
权遣使张弥、许晏等，赍金玉珍宝，立渊为燕王。
渊亦恐权远不可恃，且贪货物，诱致其使，悉斩送弥、晏等首，明帝於是拜渊大司马，封乐浪公，持节、领郡如故。
使者至，渊设甲兵为军陈，出见使者，又数对国中宾客出恶言。
景初元年，乃遣幽州刺史毌丘俭等赍玺书徵渊。
渊遂发兵，逆於辽隧，与俭等战。
俭等不利而还。
渊遂自立为燕王，置百官有司。
遣使者持节，假鲜卑单于玺，封拜边民，诱呼鲜卑，侵扰北方。
二年春，遣太尉司马宣王征渊。
六月，军至辽东。
渊遣将军卑衍、杨祚等步骑数万屯辽隧，围堑二十馀里。
宣王军至，令衍逆战。
宣王遣将军胡遵等击破之。
宣王令军穿围，引兵东南向，而急东北，即趋襄平。
衍等恐襄平无守，夜走。
诸军进至首山，渊复遣衍等迎军殊死战。
复击，大破之，遂进军造城下，为围堑。
会霖雨三十馀日，辽水暴长，运船自辽口径至城下。
雨霁，起土山、脩橹，为发石连弩射城中。
渊窘急。
粮尽，人相食，死者甚多。
将军杨祚等降。
八月丙寅夜，大流星长数十丈，从首山东北坠襄平城东南。
壬午，渊众溃，与其子脩将数百骑突围东南走，大兵急击之，当流星所坠处，斩渊父子。
城破，斩相国以下首级以千数，传渊首洛阳，辽东、带方、乐浪、玄菟悉平。
初，渊家数有怪，犬冠帻绛衣上屋，炊有小儿蒸死甑中。
襄平北巿生肉，长围各数尺，有头目口喙，无手足而动摇。
占曰： 有形不成，有体无声，其国灭亡。 
始度以中平六年据辽东，至渊三世，凡五十年而灭。
张燕，常山真定人也，本姓褚。
黄巾起，燕合聚少年为群盗，在山泽间转攻，还真定，众万馀人。
博陵张牛角亦起众，自号将兵从事，与燕合。
燕推牛角为帅，俱攻癭陶。
牛角为飞矢所中。被创且死，令众奉燕，告曰： 必以燕为帅。 
牛角死，众奉燕，故改姓张。
燕剽捍捷速过人，故军中号曰飞燕。
其后人众寝广，常山、赵郡、中山、上党、河内诸山谷皆相通，其小帅孙轻、王当等，各以部众从燕，众至百万，号曰黑山。灵帝不能征，河北诸郡被其害。
燕遣人至京都乞降，拜燕平难中郎将。
是后，董卓迁天子於长安，天下兵数起，燕遂以其众与豪杰相结。
袁绍与公孙瓒争冀州，燕遣将杜长等助瓒，与绍战，为绍所败，人众稍散。
太祖将定冀州，燕遣使求佐王师，拜平北将军；率众诣邺，封安国亭侯，邑五百户。
燕薨，子方嗣。
方薨，子融嗣。
张绣，武威祖厉人，骠骑将军济族子也。
边章、韩遂为乱凉州，金城麹胜袭杀祖厉长刘隽。
绣为县吏，间伺杀胜，郡内义之。
遂招合少年，为邑中豪杰。
董卓败，济与李傕等击吕布，为卓报仇。
语在卓传。
绣随济，以军功稍迁至建忠将军，封宣威侯。
济屯弘农，士卒饥饿，南攻穰，为流矢所中死。
绣领其众，屯宛，与刘表合。
太祖南征，军淯水，绣等举众降。
太祖纳济妻，绣恨之。
太祖闻其不悦，密有杀绣之计。计漏，绣掩袭太祖。
太祖军败，二子没。
绣还保穰，太祖比年攻之，不克。
太祖拒袁绍於官渡，绣从贾诩计，复以众降。
语在诩传。
绣至，太祖执其手，与欢宴，为子均取绣女，拜扬武将军。
官渡之役，绣力战有功，迁破羌将军。
从破袁谭於南皮，复增邑凡二千户。
是时天下户口减耗，十裁一在，诸将封未有满千户者，而绣特多。
从征乌丸于柳城，未至，薨，谥曰定侯。
子泉嗣，坐与魏讽谋反诛，国除。
张鲁字公祺，沛国丰人也。
祖父陵，客蜀，学道鹄鸣山中，造作道书以惑百姓，从受道者出五斗米，故世号米贼。
陵死，子衡行其道。
衡死，鲁复行之。
益州牧刘焉以鲁为督义司马，与别部司马张脩将兵击汉中太守苏固，鲁遂袭脩杀之，夺其众。
焉死，子璋代立，以鲁不顺，尽杀鲁母家室。
鲁遂据汉中，以鬼道教民，自号 师君 。
其来学道者，初皆名 鬼卒 。
受本道已信，号 祭酒 。
各领部众，多者为治头大祭酒。
皆教以诚信不欺诈，有病自首其过，大都与黄巾相似。
诸祭酒皆作义舍，如今之亭传。
又置义米肉，县於义舍，行路者量腹取足；若过多，鬼道辄病之。
犯法者，三原，然后乃行刑。
不置长吏，皆以祭酒为治，民夷便乐之。
雄据巴、汉垂三十年。
汉末，力不能征，遂就宠鲁为镇民中郎将，领汉宁太守，通贡献而已。
民有地中得玉印者，群下欲尊鲁为汉宁王。
鲁功曹巴西阎圃谏鲁曰： 汉川之民，户出十万，财富土沃，四面险固；上匡天子，则为桓、文，次及窦融，不失富贵。
今承制署置，势足斩断，不烦於王。
愿且不称，勿为祸先 鲁从之。
韩遂、马超之乱，关西民从子午谷奔之者数万家。
建安二十年，太祖乃自散关出武都征之，至阳平关。
鲁欲举汉中降，其弟卫不肯，率众数万人拒关坚守。
太祖攻破之，遂入蜀。
鲁闻阳平已陷，将稽颡归降，圃又曰： 今以迫往，功必轻；不如依杜濩赴朴胡相拒，然后委质，功必多。 
於是乃奔南山入巴中。
左右欲悉烧宝货仓库，鲁曰： 本欲归命国家，而意未达。
今之走，避锐锋，非有恶意。
宝货仓库，国家之有。 
遂封藏而去。
太祖入南郑，甚嘉之。
又以鲁本有善意，遣人慰喻。
鲁尽将家出，太祖逆拜鲁镇南将军，待以客礼，封阆中侯，邑万户。
封鲁五子及阎圃等皆为列侯。
为子彭祖取鲁女。
鲁薨，谥之曰原侯。
子富嗣。
评曰：公孙瓒保京，坐待夷灭。
度残暴而不节，渊仍业以载凶，秪足覆其族也。
陶谦昏乱而忧死，张杨授首於臣下。
皆拥据州郡，曾匹夫之不若，固无可论者也。
燕、绣、鲁舍群盗，列功臣，去危亡，保宗祀，则於彼为愈焉。
