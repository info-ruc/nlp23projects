陵弟瑾。瑾字附璘。性温恭，有器量，博涉经史，雅好属文。
身长八尺二寸，容貌甚伟。
年十七，周文闻其名，乃贻永书曰： 闻公有二子，曰陵、曰瑾，陵从横多武略，瑾雍容富文雅，可并遣入朝，孤欲委以文武之任。 
迁户部尚书，进位骠骑大将军、开府仪同三司，赐姓宇文氏。
时燕公于谨，勋高望重，朝野所属。
白周文，言瑾学行兼修，愿与之同姓，结为兄弟，庶子孙承其余论，有益义方。
周文叹异者久之，更赐瑾姓万纽于氏。
时六尚书皆一时之秀，周文自谓得人，号为六俊，然瑾尤见器重。
于谨南伐江陵，以瑾为元帅府长史，军中谋略，多出瑾焉。
江陵既平，衣冠仕伍，并没为仆隶。
瑾察其才行有片善者，辄议免之，赖瑾获济者甚众。
时论多焉。及军还，诸将多因虏掠，大获财物。
瑾一无所取，唯得书两车，载之以归。
或白周文曰： 唐瑾大有辎重，悉是梁朝珍玩。 
周文初不信之，然欲明其虚实，密遣使检阅之，唯见坟籍而已。乃叹曰： 孤知此人来二十许年，明其不以利干义。
向若不令检视，恐常人有投杼之疑。
孤所以益明之耳。
凡受人委任当如此也。 
