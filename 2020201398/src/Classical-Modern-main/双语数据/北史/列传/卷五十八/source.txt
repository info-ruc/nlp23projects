韩褒，字弘业，颍川颍阳人也。
祖环，魏平凉郡守、安定郡公。
父演，恆州刺史。
褒少有志尚，好学而不守章句。
其师怪问之，对曰： 文字之间，常奉训诱，至于商较异同，请从所好。 
师因此奇之。
及长，涉猎经史，深沈有远略。
属魏室丧乱，避地夏州。
时周文帝为刺史，素闻其名，待以客礼。
及贺拔岳为侯莫陈悦所害，诸将遣使迎周文。
周文问以去留之计，褒曰： 此天授也，何可疑乎！ 
周文纳焉。
及为丞相，引为录事参军。赐姓侯吕陵氏。
大统初，迁行台左丞，赐爵三水县伯、丞相府从事中郎，出镇淅、郦。
居二年，徵拜丞相府司马，进爵为侯。
出为北雍州刺史。
州带北山，多有盗贼。
褒密访之，并豪右所为也，而阳不之知。
厚加礼遇，谓曰： 刺史起自书生，安知督盗？
所赖卿等共分其忧耳。 
乃悉召杰黠少年素为乡里患者，置为主帅，分其地界，有盗发而不获者，以故纵论。
于是诸被署者莫不惶惧，皆首伏曰： 前盗发者，并某等为之。 
所有徒侣，皆列其姓名，或亡命隐匿者，并悉言其所在。
褒乃取盗名簿藏之，因大榜州门曰： 自知行盗者，可急来首，即除其罪。
尽今月不首者，显戮其身，籍没妻子，以赏前首者。 
旬日之间，诸盗咸悉首尽。
褒取名簿勘之，一无差异，并原其罪，许以自新，由是群盗屏息。
入为给事黄门侍郎，迁侍中，除都督、西凉州刺史。
羌胡之俗，轻贫弱，尚豪富。
豪富之家，侵渔百姓，同于仆录。
故贫者日削，豪者益富。
褒乃悉募贫人，以充兵士，优复其家，蠲免徭赋。
又调富人财物以振给之。
每西城商货至，又先尽贫者市之。
于是贫富渐均，户口殷实。
废帝元年，为会州刺史。
后以骠骑大将军、开府仪同三司，进爵为公，累迁汾州刺史。
先是，齐寇数入，人废耕桑，前后刺史，莫能防扞。
褒至，适会寇来，乃不下属县。
人既不备，以故多被抄掠。
齐人喜于不觉，以为州先未集兵，今还必不能追蹑，由是益懈，不为营垒。
褒已先勒精锐，伏北山中，分据险阻，邀其归路。
乘其众怠，纵伏击之，尽获其众。
故事，获生口者，并送京师，褒因是奏曰： 所获贼众，不足为多，俘而辱之，但益其忿耳。
请一切放还，以德报怨。 
有诏许焉。
自此抄兵颇息，迁河州总管，仍转凤州刺史。
寻以年老请致事，诏许之。
天和五年，拜少保。
褒历事三帝，以忠厚见知。
武帝深相敬重，常以师道处之，每入朝见，必有诏令坐，然始论政事。
卒，赠泾、岐、燕三州刺史，谥曰贞。
子弘安、弘智，并知名。
张轨，字元轨，济北临邑人也。父崇，高平令。
轨少好学，志识开朗。
初在洛阳，家贫，与乐安孙树仁为莫逆之友，每易衣而出，以此见称。
轨常谓所亲曰： 秦、雍之间，必有王者。 
尔硃氏败后，遂杖策入关。
贺拔岳以轨为记室参军。典机密。
寻转仓曹。
时谷籴踊贵，或有请贷官仓者，轨曰： 以私害公，非吾宿志。
济人之难，讵得相违？ 
乃卖所服衣物，籴粟以振其乏。
及岳被害，周文帝以轨为都督，从征侯莫陈悦。
悦平，使于洛阳，见领军斛斯椿。
椿曰： 高欢逆谋，已传行路，人情西望，以日为年，未知宇文何如贺拔也？ 
孝武西迁，除中书舍人，封寿张县子，肃著作佐郎，修起居注，迁给事黄门侍郎，兼吏部郎中。
出为河北郡守。
在郡三年，声绩甚著，临人政术，有循吏之美。
大统间言宰人者，多推尚之。
入为丞相府从事中郎，行武功郡事。
章武公导出镇秦州，以轨为长史。
废帝元年，进车骑大将军、仪同三司、散骑常侍。
二年，赐姓宇文氏，行南秦州事。
李彦，字彦士，梁郡下邑人也。
祖光之，魏淮南郡守。
父静，南青州刺史。
彦少有节操，好学慕古。
孝昌中，解褐奉朝请。
孝武入关，兼著作佐郎，修起居注。
大统初，除通直散骑侍郎，累迁左户郎中。
十二年，省三十六曹为十二部，改授户部郎中，封平阳县子。
废帝初，拜尚书右丞，转左丞。
彦在尚书十有五载，属军国草创，庶务殷繁，留心省阁，未尝懈怠。
断决如流，略无疑滞。
台阁莫不叹其公勤，服其明察。
迁给事黄门侍郎，仍左丞。
赐姓宇文氏。
出为鄜州刺史。
六官建，改授军司马，进爵为伯。
彦性谦恭，有礼节，虽居显要，于亲党之间恂如也。
轻财重义，好施爱士，时论以此称之，然素多疾，而勤于莅职，虽沈顿枕席，犹理务不辍，遂至于卒。
谥曰敬。
彦临终遗诫其子等曰： 昔人以窾木为椟，葛累为缄，下不乱泉，上不泄臭，实吾平生之志也。但事既矫枉，恐为世士所讥。
今可敛以时服，葬于硗脊之地，勿用明器、刍涂及仪卫等。
尔其今哉。 
朝廷嘉焉。不夺其志。
子升明嗣。
少历显职。
大象末，太府中大夫、仪同大将军。
仕隋，终于齐州刺史。
辛庆之，字余庆，陇西狄道人也。
世为陇右著姓。
父显宗，冯翊郡守，赠雍州刺史。
庆之少以文学徵诣洛阳，对策第一，除秘书郎。
属尔硃氏作乱，魏孝庄帝令司空杨津为北道行台，节度山东诸军以讨之。
津启庆之为行台左丞，与参谋议。
至鄴，闻孝庄帝崩，遂出兗、冀间，谋结义徒，以赴国难。
寻而节闵帝立，乃还洛阳。
及贺拔岳为行台，复启庆之为行台吏部郎。
大统初，从周文帝东讨，为行台左丞。
六年，行河东郡事。
九年，入为丞相府右长史，兼给事黄门侍郎，除度支尚书，复行河东郡事。
迁南荆州刺史，加仪同三司。
庆之位遇虽隆，而率性俭素，车马衣服亦不尚华侈。
志量淹和，有儒者风度，特为当时所重。
又以其经明行修。令与卢诞等教授诸王。
庆帝二年，拜秘书监。
卒官。
子加陵，主寝上士。
庆之族子昂。
昂字进君。
数岁便有成人志行。
有善相人者，谓其父仲略曰： 公家虽世载冠冕，然名德富贵，莫有及此兒者。
仲略亦重昂志气。
深以为然。年十八，侯景辟为行台郎中。
景后来附，昂遂入朝，除丞相府行参军。
后追论归朝勋，封襄城县男。
及尉迟迥伐蜀，昂占募从军。
蜀平，迥表昂为龙州长史，领龙安郡事。
州带山谷，旧俗生梗。
昂威惠洽著，吏人畏而爱之。
成都一方之会，风俗舛杂，迥以昂达于从政，复表昂行成都令。
昂到县。便与诸生与祭文翁学堂，因共欢宴，谓诸生曰： 子孝臣忠，师严友信，立身之要，如斯而已。
若不事斯语，何以成名？
各宜自勉，克成令誉。 
昂言切理至，诸生等并深感悟，归而告其父老曰： 辛君教诫如此，不可违之。 
于是井邑肃然，咸从其化。
迁梓潼郡守。
六官建，入为司隶上士，袭爵繁昌县公。
保定二年，为小吏部。
时益州殷阜，军国所资，经途艰险，每苦劫盗。
诏昂使于益、梁，军人之务皆委决焉。
昂抚导荒梗，颇得宁静。
天和初，陆腾讨信州蛮，诏昂便于通、渠等州运粮馈之。
时临、信、楚、合等诸州人庶多从逆，昂谕以祸福，赴者如归。
乃令老弱负粮，壮夫拒战，莫有怨者。
使还，属巴州万荣郡人反叛，围郡城，昂于是遂募通、开二州，得三千人，倍道兼行，出其不意。
又令其众皆作中国歌，直趣贼垒。
谓有大军赴救，望风瓦解。
朝廷嘉其权以济事，诏梁州总管、杞国公亮即于军中赏昂奴婢二十口，缯彩四百匹。
又以昂威信布于宕梁，遂表为渠州刺史。
转通州。
推诚布信，甚得夷獠欢心。
秩满还京，首领皆随昂诣阙朝觐。
恭帝初，徵拜黄门侍郎。
卒官。子宣礼，柱国府参军。
杜杲，字子晖，京兆杜陵人也，祖建，魏辅国将军，赠蒙州刺史。
父皎，仪同三司、武都郡守。
杲学涉经史，有当世干略，其族父攒，清贞有识鉴，深器重之，常曰： 吾家千里驹也。 
攒时仕魏，为黄门侍郎，兼度支尚书、卫大将军、西道大行台，尚孝武妹新丰公主，因荐之朝廷。
永熙三年，起家奉朝请。
周明帝初，为脩城郡守。
属凤州人仇周贡等构乱，攻逼脩城，杲信洽于人，部内遂无叛者。
寻率郡兵与开府赵昶合势，并破平之。
入为司会上士。
初，陈文帝弟安成王顼为质于梁，及江陵平，顼随例迁长安。
陈人请之，周文帝许而未遣。
至是，帝欲归之，命杲使焉。
陈文帝大悦，即遣使报聘，并赂黔中数州地，仍请画野分疆，永敦邻好。
以杲奉使称旨，进授都督，行小御伯，更往分界。
陈于是归鲁山郡。
帝乃拜顼柱国大将军，诏杲送之还国。
陈文帝谓杲曰： 家弟今蒙礼遣，实是周朝之惠。
然不还鲁山，亦恐未能及此。 
杲答曰： 安成之在关中，乃咸阳一布衣耳。
然是陈之介弟，其价岂止一城？
本朝亲睦九族，恕己及物，上遵太祖遗旨，下思继好之义，所以发德音者，盖为此也。
若知止侔鲁山，固当不贪一镇。
况鲁山梁之旧地，梁即本朝籓臣，若以始末言之，鲁山自合归国。
云以寻常之土，易已骨肉之亲，使臣犹谓不可，何以闻诸朝廷！ 
陈文帝惭恧久之，乃曰： 前言戏之耳！ 自是接遇有加常礼。
及还，引升殿，亲降御座，执手以别。
朝廷嘉之，授大都督、小载师下大夫，行小纳言，复聘于陈。
及华皎来附，诏令卫公直、都督元定等援之。
定等并没。
自是连兵不息，东南搔动。
武帝授杲御正中大夫，使陈，论保境息人之意。
陈宣帝遣其黄门侍郎徐陵谓杲曰： 两国通好，彼朝受我叛人，何也？ 
杲曰： 陈主昔在本朝，非慕义而至，主上授以柱国，位极人臣，子女玉帛，备礼将送，今主社稷，孰谓非恩？
郝烈之徒，边人狂狡，曾未报德，而先纳之。
今受华氏，正是相报。
过自彼始，岂在本朝！ 
陵曰： 彼纳华皎，志图吞噬。
此受郝烈。容之而已。
且华皎方州列将。窃邑叛亡。
郝烈一百许户，脱身逃窜。
大小有异，岂得同年而语乎？ 
杲曰： 大小虽殊，受降一也。
若论先后，本朝无失。 
陵曰： 周朝送主上还国，既以为恩，卫公共元定度江，孰云非怨？
计恩与怨，亦足相埒。 
杲曰： 元定等军败身囚，其怨已灭。
陈主负扆冯玉，其恩犹在。
且怨由彼国，恩起本朝，以怨酬恩，未之闻也。 
陵笑而不答。
杲因陈和通之便，陵具以闻。
陈宣许之，遂遣使来聘。
建德初，授司城中大夫，仍使于陈。
宣帝谓杲曰： 长湖公军人等虽筑馆处之，然恐不能无北风之恋。
王褒、庾信之徒既羁旅关中，亦当有南枝之思耳。 
杲揣陈宣意欲以元定军将士易王褒等，乃答之曰： 长湖总戎失律，临虽苟免，既不死节，安用此为！
且犹牛之一毛，何能损益。
本朝之议，初未及此。 
陈宣帝乃止。
及杲还，至石头，又遣谓之曰： 若欲合从，共图齐氏，能以樊、邓见与，方可表信。 
杲答曰： 合从图齐，岂唯弊邑之利？
必须城镇，宜待得之于齐。
先索汉南，使臣不敢闻命。 
还，除司仓中大夫，又使于陈。
杲有辞辩，闲于占对，前后将命，陈人不能屈，陈宣帝甚敬异之。
时元定已卒，乃礼送开府贺拔华及定棺枢，杲受之以归。
除河东郡守，迁温州刺史，赐爵义兴县伯。
大象元年，徵拜御正中大夫，复使陈。
二年，除申州刺史，加开府仪同大将军，进爵为侯。
除同州刺史。
隋开皇元年，以杲为同州总管，进爵为公。
赠冀州刺史，谥曰戴。
子儒。宗懔，字元懔，南阳涅阳人也。
八世祖孙，永嘉乱，讨陈敏有功，封柴桑县侯，除宜都郡守。
卒官。
子孙因居江陵。
父高之，梁山阴令。
懔少聪敏，好读书，昼夜不倦，语辄引古事，乡里呼为 小兒学士 。
梁大同六年，举秀才。以不及二宫元会，例不对策。
及梁元帝镇荆州，谓长史刘之遴曰： 贵乡多士，为举一有意少年。 
之遴以懔应命，即日引见，令兼记室。
尝夕被召宿省，使制《龙川庙碑》，一夜便就。
诘朝呈上，梁元帝叹美之。
后历临汝、建城、广晋三县令。
遭母忧去职，哭辄欧血，两旬之内，绝而复苏者三。
每旦有君乌数千集于庐舍，候哭而来，哭止而去，时论以为孝感所致。
梁元帝即位，擢为尚书侍郎，封信安县侯，累迁吏部尚书。
懔父高之先为南台书侍御史，犯宪。
懔愿父释罪，当终身菜食。
高之理雪，故懔菜食，乡里称之。
在元帝府，府中多言其矫。
至是，大进鱼肉，国子祭酒沛国刘珏让之曰： 本知卿不忠，犹谓卿孝。
今日便是忠孝并无。 
懔不能对。
懔博学有才藻，口未尝誉人，朋友以此少之。
初，侯景平后，梁元帝议还建鄴，唯懔劝都渚宫，以乡在荆州故也。
及江陵平，与王褒等入关。
周文帝以懔名重南土，甚礼之。
周孝闵帝践祚，拜车骑大将军、仪同三司。
明帝即位，又与王褒等在麟趾刊定群书，数蒙宴赐。
保定中，卒。
有集二十卷行于世。
刘璠，字宝义，沛人也。
六世祖敏，以永嘉乱，徙居广陵。
父臧，性方正，笃志好学，居家以孝闻。
仕梁，为著作郎。
璠九岁而孤，居丧合礼。
少好读书，兼善文笔。
十七，为上黄侯萧晔所器重。
范阳张绾，梁之外戚，才高口辩，见推于世。
以晔懿贵，亦假借之。
璠年少未仕，而负才使气，不为之屈。
绾尝于新渝侯宅，因酒后诟京兆杜杲曰： 寒士不逊。 
璠厉色曰： 此坐谁非寒士？ 
璠本意在绾，而晔以为属己，辞色不平。
璠曰： 何王之门不可曳长裾也！ 
遂拂衣而去。
晔谢之，乃止。
后随晔在淮南。璠母在建康遘疾，璠弗之知。
尝忽一日举身楚痛，寻而家信至，云其母病。
璠即号泣戒道，绝而又苏。
当身痛之辰，即母死之日。
居丧毁瘠，遂感风气，服阕后一年，犹杖而后起。
及晔终于毗陵，故吏多分散，璠独奉晔丧还都，坟成乃退。
梁简文寺在东宫，遇晔素重，诸不送者多被劾责，唯璠独被优尝赏。
解褐王国常侍，非其好也。
璠少慷慨，好功名，志欲立事边城，不乐随牒平进。
曾宜丰侯萧脩出为北徐州刺史，即请为其轻车府主簿，兼记室参军。
脩为梁州，又板为中记室，补华阳太守。
属侯景度江，梁室大乱，脩以璠有才略，甚亲委之。
时寇难繁兴，未有所定，璠乃喟然赋诗以见志。
其末章曰： 随会平王室，夷吾匡霸功。
虚薄而时用，徒然慕昔风。 
脩开府，置佐史，以璠为谘议参军，仍领记室。
梁元帝承制，授树功将军、镇西府谘议参军。赐书曰： 邓禹文学，尚或执戈；葛洪书生，且云破贼。
前修无远，属望良深。 
元帝寻以脩绍鄱阳之封，且为雍州刺史，复以璠为为脩平北府司马。
及武陵王纪称制于蜀，以璠为中书侍郎。
遣召璠，使者八反，乃至蜀。
又以为黄门侍郎，令长史刘孝胜深布心腹，使工画《陈平度河归汉图》以遗之。
璠苦求还，中记室韦登私曰： 殿下忍而蓄憾，足下不留，将致大祸。
脱使盗遮于葭萌，则卿殆矣。
孰若共构大厦，使身名俱美哉！ 
璠正色曰： 卿欲缓颊于我邪？
我与府侯分义已定，岂以宠辱夷险易其心乎！
丈夫立志，当死生以之耳。
殿下方布大义于天下，终不逞志于一人。 
纪知不为己用，乃厚赠而遣之。
临别，纪又解其佩刀赠璠曰： 想见物思人。 
璠曰： 敢不奉扬威灵，克翦奸宄。 
纪于是遣使拜脩为益州刺史，封随郡王，以璠为府长史，加蜀郡太守。
还至白马西，属达奚武军已至南郑，璠不得入城，遂降武。
周文帝素闻其名，先戒武曰： 勿使刘璠死。 
故武先令璠赴阙。
周文见之如旧，谓仆射申徽曰： 刘璠佳士，古人何以过之！ 
徽曰： 晋人灭吴，利在二陆。
明公今平梁汉，得刘璠也。 
时南郑尚拒守，达奚武请屠之，周文将许焉，唯令全脩一家而已。
璠乃请之于朝，周文怒而不许也。
璠泣而固请，移时不退。
柳仲礼侍侧，曰： 此烈士也。 
周文既纳萧脩降，又许其反国。
脩至长安累月，未之遣也。
璠因侍宴，周文曰： 我于古谁比？ 
曰： 常以公命世英主，汤、武莫逮。
今日所见，曾是齐桓、晋文之不若。 
周文曰： 我不得比汤、武，望与伊、周为匹，何桓、文之不若乎？ 
对曰： 齐桓存三亡国，晋文不失信于伐原。 
语未终，周文抚掌曰： 我解尔意，欲激我耳。 
即命遣脩。
脩请与璠俱还，周文不许。
以璠为中外府记室，迁黄门侍郎、仪同三司。
尝卧疾居家，对雪兴感，乃作《雪赋》以遂志焉。
初，萧脩在汉中与萧纪笺，及答西魏书、移襄阳文，皆璠辞也。
周明帝初，授内史中大夫，掌纶诰。
寻封平阳县子。
在职清白简亮，不合于时。左迁同和郡守。
璠善于抚御，莅职未期，生羌降附者五百余家。
前后郡守多经营以致赀产，唯璠秋毫无所取。
妻子并随羌俗，食麦衣皮，始终不改。
洮阳、洪和二郡羌常越境诣璠番讼理。
蔡公广时镇陇右，嘉其善政。
及迁镇陕州，欲启璠自随，羌人乐从者七百人，闻者莫不叹异。
陈公纯作镇陇右，引为总管府司录，甚礼敬之。
勒成一家，行于世。
行本，璠兄子也。
父环，仕梁，历职清显。
行本起家梁武陵王国常侍。
遇萧脩以梁州北附，遂与叔父璠归周，寓居新丰。
每以讽读为事，精力忘疲，虽衣食乏绝，晏如也。
性刚烈，有不可夺之志。
周大冢宰宇文护引为中外府记室。
武帝亲总万机，转御正中士，兼领起居注。
累迁掌朝下大夫。
周代故事，天子临轩，掌朝典笔砚，持至御坐，则承御大夫取进之。
及行本为掌朝，将进笔于帝，承御复欲取之。
行本抗声曰： 笔不可得。 
帝惊视问之，行本曰： 臣闻设官分职，各有司存。
臣既不得佩承御刀，承御亦焉得取臣笔？ 
帝曰： 然。 
因令二司各行所职。
及宣帝嗣位，多失德，行本切谏忤旨，出为河内太守。
及尉迟迥作乱，攻怀州，行本率吏人拒之，拜仪同，赐爵文安县子。
隋文帝践祚，拜谏议大夫，检校中书侍郎。
上尝怒一郎，于殿前笞之。
行本进曰： 此人素清，其过又小。 
上不顾。
行本正当上前曰： 陛下不以臣不肖，令臣在左右。
臣言若是，陛下安得不听？
臣言若非，当致之于理，安得轻臣而不顾？
臣所言非私！ 
因置笏于地而退，上敛容谢之，遂原所笞者。
时天下大同，四夷内附，行本以党项羌密迩封域，最为后服，上表劾其使者曰： 臣闻南蛮遵校尉之统，西域仰都护之威。
比见西羌，鼠窃狗盗，不父不子，无君无臣，异类殊方，于斯为下。
不悟羁縻之惠，讵知含养之恩，狼戾为心，独乖正朔。
使人近至，请付推科。 
上奇其志。
雍州别驾元肇言于上曰： 有一州吏，受人馈钱二百文，律令杖一百。
然臣下车之始，与其为约。
此吏故违，请加徒一年。 
行本驳之曰： 律令之行，盖发明诏。
今肇乃敢重其教命，轻忽宪章，亏法取威，非人臣之礼。 
上嘉之，赐绢百匹。
拜太子左庶子，领书侍御史如故。
皇太子虚襟敬惮。
时唐令则为左庶子，太子昵狎之，每令以弦歌教内人。
行本责之曰： 庶子当匡太子以正道，何嬖昵房帷之间哉！ 
令则甚惭而不能改。
时沛国刘臻、平原明克让、河南陆爽等并以文学为太子所亲。
行本怒其不能调护，每谓三人曰： 卿等正解读书耳。 
时左术率长史夏侯福为太子所昵，尝于閤内与太子戏。
福大笑，声闻于外。
行本时在閤下闻之，待其出，数之曰： 汝何小人，敢为亵慢！ 
因付执法者推之。
太子为请，乃释之。
太子尝得良马，令福乘而观之。
太子甚悦，因欲令行本复乘。
行本正色曰： 至尊置臣于庶子位，欲辅导殿下以正道，非为殿下作弄臣。 
太子惭而止。
复以本官领大兴令，权贵惮其方正，无敢至其门者。
由是请托路绝，吏人怀之。
未几，卒于官，上甚伤惜之。
及太子废，上曰： 嗟乎！
若使刘行本在，勇当不及此乎！ 
行本无子。
柳遐，字子升，河东解人，宋太尉元景从孙也。
祖叔珍，义阳内史，事见《南史》。
父季远，梁宜都太守。
遐幼而爽迈，神彩嶷然，髫岁便有成人之量。
笃好文学，动合规矩。
其世父庆远特器异之，谓曰： 吾昔逮事伯父太尉公，尝谓吾云： 我昨梦汝登一楼，甚峻丽，吾以坐席与汝。
汝后名宦必达，恨吾不及见耳。 
吾向聊复昼寝，又梦将昔时坐席还以赐汝，汝之官位当复及吾。
特宜勉励，以应嘉祥也。 
梁西昌侯藻镇雍州，遐时年十二，以百姓礼修谒，风仪端肃，进止详雅。
藻羡之，试遣左右践遐衣裾，欲观其举措。
遐徐步稍前，曾不顾盼。
仕梁稍迁尚书功论郎。
陈郡谢举时为仆射，引遐与语，甚嘉之，顾谓人曰： 江汉英灵见于此矣。 
岳阳王萧詧于襄阳承制，授遐吏部郎，赐爵闻喜公。
寻进位持节、侍中、骠骑大将军、开府仪同三司。
及詧践帝位于江陵，以襄阳来归，辞詧曰： 陛下中兴鼎业，龙飞旧楚。
臣昔因幸会，早奉名节，理当以身许国，期之始终。
自晋氏南迁臣宗族盖寡，从祖太尉、世父仪同、从父司空，并以位望隆重，遂家于金陵；唯留先臣独守坟栢，尝诫臣等，使不违此志。
今襄阳既入北朝，臣若陪随銮跸，进则无益尘露，退则有亏先旨。 
詧重违其志，遂许之，因留乡里，以经籍自娱。
周文帝、明帝频征，固辞以疾。
及詧殂，遐举哀，行旧臣之服。
保定中，又徵之，遐始入朝，授骠骑大将军、开府仪同三司、霍州刺史。
遐导人务先以德，再三不用命者，乃微加贬异，示耻而已。
其下感而化之，不复为过，咸曰： 我君仁惠如此，其可欺乎！ 
卒，赠金、安二州刺史。
遐有至行。
初为州主簿，其父卒于扬州，遐自襄阳奔赴，六日而至，哀感行路，毁悴不可识。
后奉丧西归。中流风起，舟中人相顾失色。
遐抱棺号恸，诉天求哀，俄顷风止浪息。
其母尝乳间发疽，医云： 此疾无可救理，唯得人吮脓，或望微止其痛。 
遐应声即吮，旬日遂瘳。
咸以为孝感所致。
性又温裕，略无喜愠之容。
弘奖名教，未尝论人之短。
尤尚施与，家无余财。
临终遗诫簿葬，其子等并奉行之。
有十子，靖、庄最知名。
