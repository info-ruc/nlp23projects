耿豪，钜鹿人也，本名令贵。
其先家于武川。豪少粗犷，有武艺，好以气陵人。
贺拔岳西征，引为帐内。
从讨侯莫陈悦及迎孝武，录前后功，封平原子。
沙苑之战，豪杀伤甚多，血染甲裳尽赤。
周文叹曰： 令贵武猛，所向无前，观其甲裳，足以为验，不须更论级数也。 
进爵为公。从周文战芒山，豪谓所部曰： 大丈夫除贼，须右手拔刀，左手把槊，直斫直刺，慎莫畏死。 
遂大呼独入，敌人锋刃乱下，当时咸谓豪殁。
俄然奋刀而还。
战数合，当豪前者死伤相继。
又谓左右曰： 吾岂乐杀人，但壮士除贼，不得不尔。
进位侍中、骠骑大将军、开府仪同三司。
豪性凶悍，言多不逊，周文惜其骁勇，每优容之。
豪亦自谓意气冠群，终无所屈。
李穆、蔡祐初与豪同时开府，后并居豪之右。
豪不能平，谓周文曰： 人间物议，谓豪胜李穆、蔡祐。 
周文曰： 何以言之？ 
豪曰： 人言李穆、蔡祐是丞相髆髀，耿豪、王勇，丞相咽项，以在上，故为胜也。 
豪之粗猛皆此类。
