姚苌，字景茂，出于南安赤亭，烧当之后也，祖柯回，助魏掎姜维于沓中，以功假绥戎校尉、西羌都督。
父弋仲，晋永嘉之乱，东徙榆眉。
刘曜以弋仲为平西将军，平襄公。
后随石季龙迁于清河滠头，勒以弋仲为奋武将军，封襄平公。
弋仲死，子襄代，屯于谯城。
慕容俊以襄为豫州刺史、丹阳公，屯淮南。
自称大将军、大单于，为晋将桓温所败，奔河东。
后为苻眉所杀。
弋仲有子四十二人，苌第二十四。
随兄襄征伐，襄甚奇之。
襄败，降于苻坚。
从坚征伐，频有功。
坚伐晋，以苌为龙骧将军，督益梁州诸军事，谓苌曰： 朕本以龙骧建业，龙骧之号，初未假人，今特以相授。
山南之事，一以委卿。 
坚左将军窦中进曰： 王者无戏言，此亦不臧之徵也，惟陛下察之。 
坚默然。
及慕容泓起兵华泽，坚遣子卫大将军睿讨之，战败，为泓所杀。
时苌为睿司马，惧罪奔马牧。
聚众万余，自称大将军、大单于、万年秦王，号年白雀。
数月之间，众至十余万。
与慕容冲连和，进屯北地。
苻坚出五将山，苌执而杀之。
登国元年，僭称皇帝，置百官，国号大秦，年曰建初。
改长安曰常安，以其太子兴镇之。
自击苻登于安定，败之。
苌病，梦苻坚将天官使者、鬼兵数百，突入营中。
苌惧，走后宫，宫人迎苌刺鬼，误中苌阴。
鬼相谓曰： 正中死处。 
拔矛，出血石余。
寤而惊悸，遂患阴肿，刺之，出血如梦。
苌乃狂言，或称苌， 杀陛下者臣兄襄，非臣之罪，愿不枉法。 
苌死，子兴袭位，秘不发丧。
