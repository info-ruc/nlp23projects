虞庆则，京兆栎阳人也，本姓鱼。
其先仕赫连氏，遂家灵武，世为北边豪杰。
父祥，周灵武太守。
庆则幼雄毅，性俶傥，身长八尺，有胆智，善鲜卑语，身被重铠，带两鞬，左右驰射，本州豪侠皆敬惮之。
初以射猎为事，中更折节读书，常慕傅介子、班仲升之为人。
仕周，为中外府外兵参军事，袭爵沁源县公。
越王盛讨平稽胡，将班师，内史下大夫高颎与盛谋，须文武干略者镇遏之，表请庆则，于是拜石州总管。
甚有威惠，稽胡慕义归者八千余户。
开皇元年，历位内史监、吏部尚书、京兆尹，封彭城郡公，营新都总监。
二年，突厥入寇，庆则为元帅讨之。
部分失所，士卒多寒冻，堕指者千余人。
偏将达奚长儒率骑兵二千人别道邀贼，为虏所围，庆则按营不救。
由是长儒孤军独战，死者十八九。
上弗之责也。
寻迁尚书右仆射。
后突厥主摄图将内附，请一重臣充使，诏庆则往。
摄图恃强，庆则责以往事，摄图不服。
其介长孙晟又说谕之，摄图及弟叶护皆拜受诏，因称臣朝贡，请永为籓附。
初，庆则出使，帝敕曰： 我欲存立突厥，彼送公马，但取五三疋。 
摄图见庆则，赠马千疋，又以女妻之。
帝以庆则功高，皆无所问。
授上柱国，封鲁国公，食任城县千户，以彭城公回授第二子义。
平陈后，帝幸晋王第，置酒会群臣。
高颎等奉觞上寿。
帝曰： 高颎平江南，虞庆则平突厥，可谓茂功矣。 
杨素曰： 皆由至尊威德所被。 
庆则曰： 杨素前出兵武牢、硖石，若非至尊威德，亦无克理。 
遂互相长短。
御史欲弹之，帝曰： 今日计功为乐，并不须劾。 
帝观群臣宴射，庆则进曰： 臣蒙赉酒，令尽乐，御史在侧，恐醉被弹。 
帝赐御史酒，遣之出。
庆则奉觞上寿，极欢。
帝谓诸公曰： 饮此酒，愿我与公等子孙常如今日，世守富贵。 
九年，转为右卫大将军，寻改为右武候大将军。
十七年，岭南人李世贤据州反，议欲讨之。
诸将二三请行，皆不许。
帝顾谓庆则曰： 位居宰相，爵为上公，国家有贼，遂无行意，何也？ 
庆则拜谢恐惧，帝乃遣焉。
为桂州道行军总管，以妇弟赵什柱为随府长史。
什柱与庆则爱妾通，恐事彰，乃宣言： 庆则不欲此行。 
帝闻之。
先是，朝臣出征，帝皆宴别，礼赐遣之。
庆则南讨辞帝，帝色不悦，庆则由是怏怏不得志。
暨平世贤还，归桂镇，观眺山川形势，曰： 此诚险固，加以足粮。
若守得其人，攻不可拔。 
遂使什柱驰诣京奏事，观帝颜色。什柱至京，因告庆则谋反。
帝按验之，于是伏诛。
拜什柱为大将军。
庆则子孝仁，幼豪侠任气，拜仪同，领晋王亲信。
坐父事除名。
炀帝嗣位，以籓邸之旧，授候卫长史，兼领金谷监，监禁苑。
有巧思，颇称旨。
大业九年，伐辽，迁都水丞，充使监运，颇有功。
然性奢华，以骆驼负函盛水养鱼而自给。
后或告其为不轨，遂见诛。
元胄，河南洛阳人，魏昭成帝之六代孙也。
祖顺，魏濮阳王。
父雄，武陵王。
胄少英果，多武艺，美须眉，有不可犯之色。
周齐王宪见而壮之，引致左右，数从征伐。官至大将军。
隋文帝初被召入，将受顾托，先呼胄，次命陶澄，并委以腹心，恆宿卧内。
及为丞相，每典军在禁中，又引弟威俱入侍卫。
周赵王招谋害帝，帝不之知，乃将酒肴诣其宅。
赵王引帝入寝室，左右不得从，唯杨弘与胄兄弟坐于户侧。
赵王令其二子进瓜，因将刺帝。
及酒酣，赵王欲生变，以佩刀子剌瓜，连啖帝，将为不利。
胄进曰： 相府有事，不可久留。 
赵王呵之曰： 我与丞相言，汝何为者！ 
叱之使却。
胄瞋目愤气，扣刀入卫。
赵王问其姓名，胄以实对。
赵王曰： 汝非昔事齐王者乎？
诚壮士也！ 
因赐之酒，曰： 吾岂有不善之意邪？
卿何猜警如是！ 
赵王伪吐，将入后閤，胄恐其为变，扶令上座，如此者再三。
赵王称喉干，命胄就厨取饮，胄不动。
会滕王逌后至，帝降阶迎之，胄耳语劝帝速去。
帝犹不悟，曰： 彼无兵马，复何能为？ 
胄曰： 兵马悉他家物，一先下手，大事便去。
胄不辞死，死何益邪？ 
复入坐。
胄闻屋后有被甲声，遽请曰： 相府事殷，公何得如此？ 
因扶帝下床，趣而去。
赵王将追帝，胄以身蔽户，王不得出。
帝及门，胄自后而至。
赵王恨不时发，弹指出血。
及诛赵王，赏赐不可胜计。
帝受禅，封武陵郡公，拜左卫将军。寻迁右卫大将军。
帝从容曰： 保护朕躬，成此基业，元胄功也。 
历豫、亳、淅三州刺史。
时突厥屡为边患，朝廷以胄素有威名，拜灵州总管，北夷甚惮焉。
徵为右卫大将军，亲顾益隆。
尝正月十五日，帝与近臣登高，时胄下直，驰诏召之。
及见，谓曰： 公与外人登高，未若就朕也。 
赐宴极欢。
晋王广每致礼焉。
房陵王之废也，胄预其谋。
帝正穷东宫事，左卫大将军元旻苦谏，杨素乃谮之。
帝大怒，执旻于仗。
胄时当下直，不去，因奏曰： 臣向不下直者，为防元旻耳。 
复以此言激怒帝，帝遂诛旻。
蜀王秀之得罪，胄坐与交通，除名。炀帝即位，不得调。
时慈州刺史上官政坐事徙岭南，将军丘和亦以罪废。
胄与和有旧，因数从之游，酒酣，谓和曰： 上官政诚壮士也，今徙岭表，得无大事乎？ 
因自拊腹曰： 若是公者，不徒然矣！ 
和明日奏之，胄竟坐死。
于是徵政为骁骑将军。拜和代州刺史。
达奚长儒，字富仁，代人也。
祖俟，魏定州刺史。
父庆，骠骑大将军、仪同三司。
长儒少怀节操，胆烈过人。
十五，袭爵乐安公。
为周文帝引为亲信，以质直恭朴，授子都督。
数有战功。
天和中，除渭南郡守，位骠骑大将军、开府仪同三司。
从武帝平齐，迁上开府，进爵成安郡公，别封一子县公。
宣政元年，除左将军勇猛中大夫。
后与乌丸轨围陈将吴明彻于吕梁，陈援军至，轨令长儒拒之。
长儒取车轮数百，系以大石，沉之清水，连毂相次以待之。
船舰碍轮不得进，长儒纵奇兵大破之，获吴明彻，以功进位大将军。
寻授行军总管，北巡沙塞，卒与虏遇，大破之。
文帝作相，王谦举兵于蜀，沙氐杨永安扇动利、兴、武、文、沙、龙等穴州以应谦，诏长儒击破之。
谦二子自京师逃归其父，长儒并捕斩之。
文帝受禅，进位上大将军，封蕲郡公。
开皇二年，突厥沙钵略可汗并弟叶护及籓那可汗寇掠而南，诏以长儒为行军总管击之。
遇于周槃，众寡不敌，军中大惧，长儒慷慨，神色愈烈。
为虏所冲突，散而复聚，且战且行，转斗三日，五兵咸尽，士卒以拳殴之，手皆骨见，杀伤万计，虏气稍夺，于是解去。
长儒身被五疮，通中者二，其战士死者十八九。
突厥本欲大掠秦、陇，既逢长儒，兵皆力战，虏意大沮，明日，于战处焚尸恸哭而去。
文帝下诏褒美，授上柱国，余勋回授一子。
其战亡将士，皆赠官三转，子孙袭之。
历宁、鄜二州刺史，母忧去职。
长儒性至孝，水浆不入口五日，毁悴过礼，殆将灭性，天子嘉叹。
起为夏州总管，匈奴惮之，不敢窥塞。
以病免。
又除襄州总管，转兰州。
文帝遣凉州总管独孤罗、原州总管元褒、灵州总管贺若谊等发卒备胡，皆受长儒节度。
长儒率众出祁连山北，西至蒲类海，无虏而还。
转荆州总管，帝谓曰： 江陵国之南门，今以委卿，朕无虑也。 
卒于官。
