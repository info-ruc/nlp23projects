昕字元景，少笃学，能诵书，日以中叠举手极上为率。与太原王延业俱诣魏安丰王延明。延明叹美之。
太尉、汝南王悦辟为骑兵参军。
旧事，王出则骑兵武服持刀陪从。
昕耻之，未尝肯依行列。悦好逸游，或驰骋信宿，昕辄弃还。
悦乃令骑兵在前，手为驱策。
昕舍辔高拱，任马所之，左右言其诞慢。悦曰： 府望唯在此贤，不可责也。 
悦数散钱于地，令诸佐争拾之，昕独不拾。
悦又散银钱以目昕，乃取其一。
悦与府寮饮酒，起自移床，人争进手，昕独执板却立。
悦作色曰： 我帝孙，帝子，帝弟，帝叔，今亲起舆床，卿何偃蹇？
对曰： 元景位望微劣，不足使殿下式瞻仪形，安敢以亲王僚采，从厮养之役。 
悦谢焉。
坐上皆引满酣暢；昕先起，卧于闲室，频召不至。
悦乃自诣呼之，曰： 怀其才而忽府主，可谓仁乎？ 
昕曰： 商辛沈湎，其亡也忽诸。府主自忽傲，寮佐敢任其咎？ 
悦大笑而去。
后除著作佐郎。以兵乱渐起，将避地海隅。侍中李琰之、黄门侍郎王遵业惜其名士，不容外任，奏除尚书右外兵郎中。出为光州长史，故免河阴之难。
迁东莱太守。
于时年凶，人多相食，昕勤恤人隐，多所全济。
昕少时与河间邢邵俱为元罗宾友，及守东莱，邵举室就之。
郡人以邵是邢杲从弟，会兵将执之。
昕以身蔽伏其上，呼曰： 欲执子才，当先执我。 
邵乃免。
太昌初，还洛。吏部尚书李神俊奏言： 比因多故，常侍遂无员限。今以王元景等为常侍，定限八员。 
加金紫光禄大夫。
武帝或时袒露，与近臣戏狎，每见昕，即正冠而敛容焉。
昕体素甚肥，遭丧后，遂终身羸瘠。杨愔重其德素，以为人之师表。
元象元年，兼散骑常侍，聘梁，魏收为副，并为朝廷所重。
使还，高隆之求货不得，讽宪台劾昕、收在江东大将商人市易，并坐禁止。
齐文襄营救之。
累迁秘书监。
昕雅好清言，词无浅俗。
在东莱时，获杀其同行侣者，诘之未服。昕谓曰： 彼物故不归，卿无恙而反，何以自明？ 
邢邵后见文襄，说此言以为笑乐。
昕闻之，诣邵曰： 卿不识造化。 还谓人曰： 子才应死，我骂之极深。 
顷之，以被谤，左迁阳平太守。在郡有称绩。
文襄谓人曰： 王元景殊获我力，由吾数戏之，其在吏事，遂为良二千石。 
齐文宣践阼，拜七兵尚书。
以参议礼，封宜君县男。
尝有鲜卑聚语，崔昂戏问昕曰： 颇解此不？ 
昕曰： 楼罗，楼罗，实自难解。
时唱染于，似道我辈。 
文宣以昕疏诞，非济世才，骂： 好门户，恶人身！ 
又有谗之者，云： 王元景每嗟水运不应遂绝。 
帝愈怒，乃下诏曰： 元景本自庸才，素无勋行，早沾缨绂，遂履清途。发自畿邦，超居詹事。俄佩龙文之剑，仍启带砺之书。语其器分，何因到此？
诚宜清心励己，少酬万一。
尚书百揆之本，庶务攸归。元景与夺任情，威福在己。能使直而为枉，曲反成弦。
害政损公，名义安在？
伪赏宾郎之味，好咏轻薄之篇。自谓模拟伧楚，曲尽风制。推此为长，余何足取。
此而不绳，后将焉肃？在身官爵，宜从削夺。 
于是徙幽州为百姓。
昕任运穷通，不改其操。
未几，征还，奉敕送萧庄于梁为主。除银青光禄大夫，判祠部尚书。
帝怒临漳令嵇晔及舍人李文师，以晔赐薛丰洛，文师赐崔士顺为奴。
郑子默私诱昕曰： 自古无朝士作奴。 
昕曰： 箕子为之奴，何言无也？ 
子默遂以昕言启文宣，仍曰： 王元景比陛下于纣。 
杨愔微为解之。帝谓愔曰： 王元景是尔博士，尔语皆元景所教。 
帝后与朝臣酣饮，昕称疾不至。帝遣骑执之，见其方摇膝吟咏，遂斩于御前，投尸漳水。
天统末，追赠吏部尚书。有文集二十卷。
