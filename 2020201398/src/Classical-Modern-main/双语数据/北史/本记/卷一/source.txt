魏之先，出自黄帝轩辕氏。黄帝子曰昌意，昌意之少子受封北国，有大鲜卑山，因以为号。
其后世为君长，统幽都之北广莫之野，畜牧迁徙，射猎为业，淳朴为俗，简易为化，不为文字，刻木结绳而已。
时事远近，人相传授，如史官之纪录焉。
黄帝以土德王。北俗谓土为托，谓后为跋，故以为氏。
其裔始均，仕尧时，逐女魃于弱水，北人赖其勋，舜命为田祖。
历三代至秦、汉，獯鬻、猃狁、山戎、匈奴之属，累代作害中州。而始均之裔不交南夏，是以载籍无闻。
积六七十代，至成皇帝讳毛立，统国三十六，大姓九十九，威振北方。
成帝崩，节皇帝贷立。
节帝崩，庄皇帝观立。
庄帝崩，明皇帝楼立。
明帝崩，安皇帝越立。
安帝崩，宣皇帝推寅立。
宣帝南迁大泽，方千余里，厥土昏冥沮洳，谋更南徙，未行而崩。
景皇帝利立。
景帝崩，元皇帝俟立。
元帝崩，和皇帝肆立。
和帝崩，定皇帝机立。
定帝崩，僖皇帝盖立。
僖帝崩，威皇帝侩立。
威帝崩，献皇帝邻立。
时有神人，言此土荒遐，宜徙建都邑。
献帝年老，乃以位授于圣武皇帝，命南移。
山谷高深，九难八阻，于是欲止。有神兽，似马，其声类牛，导引历年乃出，始居匈奴故地。
其迁徙策略，多出宣、献二帝，故时人并号曰推寅，盖俗云钻研之义。
圣武皇帝讳诘汾，尝田于山泽，欻见辎軿自天而下。
既至，见美妇人自称天女，受命相偶。
旦日请还，期年周时复会于此，言终而别。
及期，帝至先田处，果见天女，以所生男授帝，曰： 此君之子也，当世为帝王。 
语讫而去。
即始祖神元皇帝也。
故时人谚曰： 诘汾皇帝无妇家，力微皇帝无舅家。 
帝崩，神元皇帝立。
神元皇帝讳力微。
元年，岁在庚子，先是西部内侵，依于没鹿回部大人窦宾。
神元有雄杰之度，后与宾攻西部，宾军败，失马步走，神元使以所乘骏马给之。
宾归，求马主，帝隐而不言。
宾后知，大惊，将分国之半奉帝，帝不受，乃进其爱女。
宾犹思报恩，乃从帝所欲，徙所部北居长川。
积数年，旧部人咸来归附。
及宾临终，戒其二子，使谨奉神元。
其子不从，乃阴谋逆。
帝召杀之，尽并其众。
诸部大人悉服，控弦之士二十余万。
三十九年，迁于定襄之盛乐。
四月祭天，诸部君长皆来助祭，唯白部大人观望不至。
征而戮之，远近肃然。
帝乃告诸大人，为与魏和亲计。
四十二年，遣子文帝如魏，且观风土。
是岁，魏景元二年也。
文帝讳沙漠汗，以国太子留洛阳。
后文帝以神元春秋已高，求归。晋武帝具礼护送。
五十六年，文帝复如晋，其冬还国。
晋征北将军卫瓘以文帝雄异，恐为后患，请留不遣。
复请以金锦赂国之大人，令致间隙。
五十八年方遣帝。
神元使诸部大人诣阴馆迎帝。
酒酣，帝仰视飞鸟，飞丸落之。
时国俗无弹，众大惊，相谓曰： 太子被服同南夏，兼奇术绝人。若继国统，变易旧俗，吾等必不得志。 
乃谋危害帝，并先驰还，曰： 太子引空弓而落飞鸟，似得晋人异法。 
自帝在晋后，诸子爱宠，神元颇有所惑。及闻诸大人请，因曰： 当便除之。 
于是诸大人驰诣塞南，矫害帝。
其年，神元不豫。
乌丸王库贤亲近任势。先受卫瓘之货，欲沮动诸部，因于庭中砺钺斧，曰： 上恨汝曹谗杀太子，欲尽收诸大人长子杀之。 
大人皆信，各各散走。
太祖道武皇帝讳珪，昭成皇帝之嫡孙，献明帝之子也。
母曰献明贺皇后，初因迁徙，游于云泽。寝梦日出室内，寤而见光自牖属天，欻然有感。以建国三十四年七月七日生帝于参合陂北，其夜复有光明。
昭成大悦，群臣称庆，大赦，告于祖宗。
保者以帝体重倍于常兒，窃独奇怪。
明年有榆生于藏胞之坎，后遂成林。
帝弱而能言，目有光曜，广颡大耳。
六岁而昭成崩，苻坚遣将内侮，将迁帝长安，赖燕凤乃免。
坚军既还，国众离散。
坚使刘库仁、刘卫辰分摄国事。
南部大人长孙嵩及元他等尽将故人众南依库仁，帝于是转在独孤部。
元年，葬昭成皇帝于金陵，营梓宫木柿尽生成林。
帝虽冲幼，而嶷然不群。
刘库仁常谓其子曰： 帝有高天下之志，必兴复洪业。 
七年十月，晋败苻坚于淮南。
慕容文等杀刘库仁，弟眷代摄国部。
八年，慕容弟冲僭立。
姚苌自称大单于、万年秦王。
慕容垂僭称燕王。
九年，刘库仁子显杀眷而代之，乃将谋逆。
商人王霸知之，履帝足于众中，帝乃驰还。
是时，故大人梁盆子六眷为显谋主，尽知其计，密使部人穆崇驰告。
帝乃阴结旧臣长孙犍、元他等，因幸贺兰部。
其日，显果使人杀帝，不及。
语在《献明太后传》。
是岁，乞伏国仁私署秦、河二州牧、大单于。
姚苌杀苻坚，坚子丕僭即皇帝位于晋阳。
登国元年春正月戊申，帝即代王位，郊天建元，大会于牛川。
复以长孙嵩为南部大人，以叔孙普洛为北部大人。
是月，慕容垂僭即皇帝位于中山，国号燕。
二月，幸定襄之盛乐，息众课农。
慕容冲为其部下所杀。
夏四月，改称魏王。
五月，姚苌僭即皇帝位于长安，国号大秦。
秋八月，刘显遣弟亢泥迎皇叔父窟咄于慕容永，以兵随之，来逼南境。
帝左右于桓等与诸部大人谋应之。事泄，诛造谋者五人，余悉不问。
帝虑内难，乃北逾阴山，幸贺兰部，阻山为固。
遣行人安同、长孙贺征师于慕容垂。垂令其子贺驎率师随同等。
军未至而寇逼。于是北部大人叔孙普洛等十三人及诸乌丸亡奔卫辰。
帝自弩山幸牛川，屯于延水，南出代谷，会贺驎于高柳，大破窟咄，悉收其众。
十二月，慕容垂遣使奉帝西单于印绶，封上谷王。帝不纳。
二年夏五月，遣安同征兵于慕容垂。垂遣子贺驎率众来会。
六月，帝亲征刘显，显奔慕容永，尽收其部落。
冬十二月，巡松漠，还幸牛川。
三年夏五月癸亥，北征库莫奚，大破之。
六月，乞伏国仁死，其弟乾归立，私署河南王。
秋七月，库莫奚部帅鸠集遗散，夜犯行宫，纵骑扑讨，尽灭之。
八月，使九原公仪于慕容垂。
冬十月，垂遣使朝贡。
四年春正月甲寅，袭高车诸部落。
二月癸巳，遂至女水，讨叱突邻部。
并大破之。
是月，吕光自称三河王。
夏五月，使陈留公虔于慕容垂。
冬十月，垂遣使朝贡。
五年春三月甲申，西征，次鹿浑海，袭高车袁纥部，大破之。
慕容垂遣子贺驎来会。
夏四月丙寅，行幸意辛山，与贺驎讨贺兰、纥奚诸部落，大破之。
秋八月，还幸牛川。
使秦王觚于慕容垂。
九月壬申，讨叱奴部囊曲水，破之。
冬十月，讨高车豆陈部于狼山，破之。
十二月，帝还次白漠。
六年春正月，幸纽垤川。
三月，遣九原公仪、陈留公虔等西讨黜弗部，大破之。
夏四月，祭天。
秋七月壬申，讲武于牛川。
慕容垂止秦王觚而求名马，帝绝之。
乃遣使于慕容永，永使其大鸿胪慕容钧奉表劝进尊号。
九月，帝袭五原，屠之，收其积谷。
还纽垤川，于棝阳塞北树碑记功。
冬十月戊戌，北征蠕蠕，追破之于大碛南商山下。
十一月戊辰，还幸纽垤川。
戊寅，卫辰遣子直力鞮寇南部。
壬午，帝大破之于铁歧山南，卫辰父子奔遁。
十二月，灭之，卫辰少子屈丐亡奔薛于部。
自河以南，诸部悉平。
收卫辰子弟宗党无少长五千余人，尽杀之。
是岁，起河南宫。
七年春正月，幸木根山，遂次黑盐池，飨群臣，北之美水。
三月，还幸河南宫。
秋七月，行幸漠南，仍筑巡台。
冬十二月，慕容永遣使朝贡。
八年春正月，南巡。
二月，幸羖羊原，赴白楼。
夏六月，北巡。
秋七月，临幸新坛。
先是卫辰子屈丐奔薛干部，征之不送。
八月，帝南征薛干部，屠其城。
九月，还幸河南宫。
九年春三月，北巡。
使东平公元仪屯田于河北五原，至于棝阳塞外。
夏五月，田于河东。
秋七月，还幸河南宫。
冬十月，蠕蠕社仑等率部落西走。
是岁，姚苌子兴僭立，杀苻登。
慕容垂灭永。
十年秋七月，慕容垂遣其子宝来寇五原。
八月，帝亲兵于河南。
冬十月辛未，宝烧船夜遁。
己卯，帝进军济河。
乙酉夕，至参合陂。
丙戌，大破之，禽其王公以下文武将吏数千人。
于俘虏中擢其才识者贾彝、贾闰、晁崇等参谋议，宪章故实。
十二月，还幸云中之盛乐。
皇始元年春正月，大蒐于定襄，因东幸善无北陂。
三月，慕容垂寇桑乾川，陈留公虔死之。
垂遂至平城西北，闻帝将至，乃筑城自守。
疾甚，遂遁，死于上谷。
子宝秘丧，还至中山乃僭立。
夏六月丁亥，皇太后贺氏崩。
是月，葬献明太后。
吕光僭称天王，国号凉。
秋七月，左司马许谦上书劝进尊号，于是改元，始建天子旌旗，出警入跸。
八月己亥，大举讨慕容宝。
帝亲勒六军四十余万南出马邑，逾句注，旌旗络绎二千余里，鼓行而前，人屋皆震。
别诏将军封真等从东道袭幽州，围蓟。
九月戊午，次阳曲，乘西山，临观晋阳。
宝并州牧、辽西王农弃城遁，并州平。
初建台省，置百官，封拜公、侯、将军、刺史、太守。尚书郎以下悉用文人。
帝初拓中原，留心慰纳。诸士大夫诣军门者，无少长皆引入，人得尽言，苟有微能，咸蒙叙用。
己未，诏辅国将军奚牧略地晋川，获慕容宝、丹杨王买得等于平陶城。九月，晋孝武帝殂。
冬十一月庚子朔，帝至真定。自常山以东，守宰或捐城奔窜，或稽颡军门，唯中山、鄴、信都三城不下。
别诏东平公仪攻鄴，冠军将军王建、左军将军李栗等攻信都，军所行不得伤桑枣。
戊午，进军中山。
己未，围之。
帝曰： 朕量宝不能出战，必凭城自守，急攻则伤士，久守则费粮，不如先平鄴、信都，然后还取中山。 
诸将称善。
丁卯，车驾幸鲁口城。
二年春正月壬戌，帝引骑围信都。
其夜，宝冀州刺史、宜都王慕容凤逾城奔中山。
癸亥，宝辅国将军张骧、护军将军徐超举城降。
是月，鲜卑秃发乌孤私署大单于、西平王。
二月丁丑，帝军于钜鹿之柏肆坞，临滹沱水。
其夜，宝悉众犯营，燎及行宫，兵人骇散。
帝惊起，不及衣冠，跣出击鼓。俄而，左右及中军将士稍集。
帝设奇阵，列烽营外，纵骑冲之。
宝众大败，走还中山，获其器械数十万计。
宝尚书闵亮、秘书监崔逞等降者相属，赐拜职爵各有差。
三月己酉，车驾次卢奴。
宝求和，请送秦王觚，割常山以西奉魏，乞守中山以东。
帝许之。
已而宝背约。
辛亥，车驾次中山，命将围之。
是夜，宝弟贺驎将妻子走西山。
宝恐贺驎先据和龙，壬子夜，北遁。
城内共立慕容普邻为主。
夏四月，帝以军粮不继，诏东平公仪罢鄴围，徙屯巨鹿。
五月庚子，帝以中山城内为普邻所胁，乃招喻之。
甲辰，曜兵扬威，以示城内，命诸军罢围南徙，以待其变。
甲寅，以东平公仪为左丞相，封卫王。
进襄城公题爵为王。
秋七月，普邻遣乌丸、张骧率五千余人出城求食，寇灵寿。
贺驎自丁零中入军，因其众，复入中山，杀普邻而自立。
八月丙寅朔，帝进军九门。
时大疫，人马牛死者十五六，中山犹拒守，群下咸思北还。
帝知之，谓曰： 斯固天命，将若之何！
四海之人皆可与为国，在吾所以抚之耳，何恤乎无人！ 
群臣乃不敢言。
九月，贺驎饥穷，率三万余人寇新市。
甲子晦，帝进军讨之。
太史令晁崇奏曰： 不吉。 
帝曰： 何也？ 
对曰： 纣以甲子亡，兵家忌之。 
帝曰： 周武不以甲子胜乎？ 
崇无以对。
冬十月丙寅，帝进军新市，贺驎退阻泒水，依渐洳泽以自固。
甲戌，帝临其营，战于义台坞，大破之。
贺驎单马走鄴，慕容德杀之。
甲申，贺驎所署公卿尚书将吏士卒降者二万余人。
其将张骧、李沈、慕容文等先来降，寻皆亡还，是日复获之，皆赦而不问。
获其所传皇帝玺绶、图书、府库珍宝。
中山平。
乙酉，襄城王题薨。
天兴元年春正月，慕容德走保滑台，卫王仪克鄴。
庚子，行幸真定，遂幸鄴。
百姓有老病不能自存者，诏郡县振恤之。
帝至鄴，巡登台榭，遍览宫城，将有定都之志，乃置行台。
遂还中山，所过存问百姓。
诏大军所经州郡皆复赀租一年，除山东人租赋之半。
车驾将北还，发卒万人通直道，自望都铁关凿恆岭至代五百余里。
帝虑还后山东有变，乃于中山置行台，诏卫王仪镇之，使略阳公遵镇勃海之合口。
右军将军尹国先督租于冀州，闻帝将还，谋反，欲袭信都，安南将军长孙嵩执送，斩之。
辛酉，车驾发中山，至于望都尧山。
徙山东六州人吏及徒何、高丽杂夷、三十六署百工伎巧十余万口以充京师。
车驾次于恆山之阳。博陵、勃海、章武诸郡群盗并起，略阳公遵等讨之。
是月，慕容德自称燕王，据广固。
二月，车驾至自中山。
幸繁畤宫。
更选屯卫。
诏给内徙新户耕牛，计口受田。
三月，征左丞相、卫王仪还京师，诏略阳公遵代镇中山。
夏四月壬戌，以历阳公穆崇为太尉，钜鹿公长孙嵩为司徒，进封略阳公遵为常山王，南安公顺为毗陵王。祭天于西郊，旗帜有加焉。
广平太守、辽西公意列谋反，与郡人韩奇矫假谶图，将袭鄴城。
诏反者就郡赐死。
是月，兰汗杀慕容宝而自立为大单于、昌黎王。
六月丙子，诏有司议定国号。
群臣奏曰： 昔周、秦以前，帝王居所生之土，及王天下，即承为号。
今国家启基云、代，应以代为号。 
诏曰： 昔朕远祖总御幽都，控制遐国，虽践王位，未定九州。
逮于朕躬，扫平中土，凶逆荡除，遐迩率服，宜仍先号为魏。 
秋七月，迁都平城，始营宫室，建宗庙，立社稷。
慕容宝子盛杀兰汗而自立为长乐王。
八月，诏有司正封畿，制郊甸，端径术，标道里，平五权，较五量，定五度。
遣使循行郡国，举奏守宰不法者，亲览察黜陟之。
冬十月，起天文殿。
十一月辛亥，尚书吏部郎中邓彦海典官制，立爵品，定律吕，协音乐。仪曹郎中董谧撰郊庙、社稷、朝觐、飨宴之仪。三公郎中王德定律令，申科禁。太史令晁崇造浑仪，考天象。吏部尚书崔宏总裁之。
闰月，左丞相卫王仪及王公卿士，诣阙上书曰： 臣等闻宸极居中，则列宿齐其晷。帝王顺天，则群后仰其度。
伏惟陛下德协二仪，道隆三五，仁风被于四海，盛化塞于天区，泽及昆虫，恩沾行苇，讴歌所属，八表归心。而躬履谦虚，退身后己，宸仪未彰，衮服未御，非所以上允皇天之意，下副乐推之心。
臣等谨昧死以闻。 
帝三让乃许之。
十二月己丑，帝临天文殿。太尉、司徒进玺绶，百官咸称万岁。
大赦，改元，追尊成帝以下及后号谥，乐用《皇始之舞》。
诏百司议定行次，尚书崔宏等奏从土德，服色尚黄，数用五，祖以未，腊以辰，牺牲用白，五郊立气，宣赞时令，敬授人时，行夏之正。
徙六州二十二郡守宰豪杰吏人二千家于代都。
二年春正月甲子，初祀上帝于南郊，以始祖神元皇帝配，降坛视燎，成礼而反。
乙丑，赦京师。
始制三驾之法。
庚午，北巡。
分命诸将大袭高车，常山王遵三军从东道出长川，高凉王乐真等七军从西道出牛川，车驾亲勒六军从中道自駮髯水西北出。
二月丁亥朔，诸军同会，破高车杂种三十余部。
卫王仪督三将别从西北绝漠千余里，破其遗迸七部。
还次牛川，及薄山，并刻石纪功。
以所获高车众起鹿苑于南台阴，北距长城，东苞白登，属之西山，广轮数十里，凿渠引武川水，注之苑中，疏为三沟，分流宫城内外。
又穿鸿雁池。
三月己未，车驾至自北伐。
甲子，初令《五经》群书各置博士，增国子太学生员三千人。
是月，氐人李辩叛慕容德，求援于鄴。
行台尚书和跋以轻骑应之，克滑台，收德宫人府藏。
秋七月，起天华殿。
辛酉，大阅于鹿苑。
八月，增启京城十二门，作西武库。除州郡人租赋之半。
辛亥，诏礼官备撰众仪，著于新令。
范阳人卢溥聚众海滨，称幽州刺史，攻掠郡县，杀幽州刺史封沓干。
是月，秃发乌孤死，其弟利鹿孤立，遣使朝贡。
冬十月，太庙成，迁神元、平文、昭成、献明皇帝神主于太庙。
十二月，天华殿成。
吕光立其子绍为天王，自称太上皇，及死，庶子纂杀绍而僭立。
三年春正月戊午，材官将军和突破卢溥于辽西，获之，及其子焕传送京师，轘之。
癸亥，祀北郊。
分命诸官循行州郡，观风俗，察举不法。
二月丁亥，诏有司祀日于东郊。始耕籍田。
壬寅，皇子聪薨。
三月戊午，立皇后慕容氏。
是月，穿城南渠通于城内，作东西鱼池。
夏四月，姚兴遣使朝贡。
五月戊辰，诏谒者仆射张济使于兴。
己巳，东巡，遂幸涿鹿，遣使者以太牢祀帝尧、帝舜庙。
西幸马邑，观氵垒源。
六月庚辰朔，日有蚀之。
秋七月，乞伏乾归大为姚兴所破。壬子，车驾还宫。起中天殿及云母堂、金华室。
时太史屡奏天文错乱，帝亲览经占，多云宜改王易政，于是数革官号，欲以防塞凶狡，消弭灾变。
已而虑臣下疑惑，冬十二月丙申，下诏述成败之理，鉴殷、周之失，革秦、汉之弊，以喻臣下。
是岁，河右诸郡奉、凉武昭王李玄盛为秦凉二州牧、凉公，肇兴霸业，年号庚子。
四年春二月丁亥，命乐师入学习舞，释菜于先圣、先师。
丁酉，分命使者巡行州郡，听察辞讼，纠劾不法。
是月，吕光弟子隆弑吕纂而自立。
三月，帝亲渔，荐于寝庙。
夏四月辛卯，罢鄴行台。
诏有司明扬隐逸。
五月，起紫极殿、玄武楼、凉风观、石池、鹿苑台。
六月，卢水胡沮渠蒙逊私署凉州牧、张掖公。
秋七月，诏兗州刺史长孙肥南徇许昌、彭城。
诏赐天下镇戍将士布帛各有差。
八月，段兴杀慕容盛，叔父熙尽诛段氏，僭即皇帝位。
冬十二月，集博士儒生比众经文字，义类相从，凡四万余字，号曰《众文经》。
是岁，凉武昭王、沮渠蒙逊并遣使朝贡。
五年春正月，帝闻姚兴将寇边，庚寅，大简舆徒，诏并州诸军积谷于平阳乾壁。
三月，秃发利鹿孤死。
夏五月，姚兴遣其弟义阳王平来侵平阳，攻陷乾壁。
秋七月戊辰朔，车驾西讨。
八月乙巳，至乾壁，平固守，进军围之。
姚兴悉举其众来救。
甲子，帝度蒙坑，逆击兴军大破之。
冬十月，平赴水而死，俘其余众三万余人，获兴尚书左仆射狄伯支以下四品将军以上四十余人。
获前亡臣王次多、靳勒，并斩以徇。
兴频使请和，帝不许。
群臣请进平蒲坂，帝虑蠕蠕为难，戊申，班师。
十一月，车驾次晋阳。
征相州刺史庾岳为司空。
十二月辛亥，至自西征。
越勒莫弗率其部万余家内属。
六年春正月辛未，朔方尉迟部别帅率万家内属，入居云中。
夏四月癸巳朔，日有蚀之。五月，大简舆徒，将略江淮。
秋七月，镇西大将军、司隶校尉、毗陵王顺有罪，以王还第。
戊子，北巡，筑离宫于豺山，纵士校猎，东北逾罽岭，出参合、代谷。
九月，行幸南平城，规度氵垒南夏屋山，背黄瓜堆，将建新邑。
辛未，车驾还宫。
冬十月，起西昭阳殿。
乙卯，立皇子嗣为齐王，加车骑大将军，位相国。绍为清河王，加征南大将军。熙为阳平王，曜为河南王。
封故秦愍王子夔为豫章王，陈留桓王子悦为硃提王。
丁巳，晋人来聘。
十一月庚午，将军伊谓大破高车。
十二月，晋桓玄废其主司马德宗为平固王而自立，僭号楚。
天赐元年春二月，晋刘裕起兵诛桓玄。
三月，初限县户不满百罢之。
夏五月，置山东诸冶，发州郡徒谪造兵甲。
秋九月，帝临昭阳殿，分置众职，引朝臣文武亲自简擢，量能叙用。制爵四等，曰王、公、侯、子，除伯、男之号。追录旧臣，加封爵各有差。
是秋，江南大乱，流人繦负奔淮北者行道相寻。
冬十月辛巳，大赦，改元。
筑西宫。
十一月，幸西宫，大选臣僚，令各辨宗党，保举才行，诸部子孙失业赐爵者二千余人。
二年春正月，晋主司马德宗复位。
夏四月，祀西郊，车旗尽黑。
冬十月，慕容德死。
三年春正月甲申，北巡，幸豺山宫，校猎，还至屋孤山。
二月乙亥，幸代园山，建五石亭。
三月庚子，车驾还宫。
夏四月庚申，复幸豺山宫。
占授著作郎王宜弟造《兵法孤虚立成图》三百六十。
时遂登定襄角史山，又幸马城。
甲戌，车驾还宫。
六月，发八部五百里内男丁筑氵垒南宫，门阙高十余丈。引沟穿池，广苑囿。规立外城方二十里，分置市里，经途洞达。
三十日罢。
秋七月，太尉穆崇薨。
八月甲辰，行幸豺山宫，遂至青牛山。
丙辰，西登武要北原，观九十九泉，造古亭，遂之石漠。
九月甲戌朔，幸漠南盐池。
壬午，至漠中，观天盐池。
度漠北，之吐盐池。
癸巳，南还长川。
丙申，临观长陂。
冬十月庚申，车驾还宫。
四年春二月，封皇子修为河间王，处文为长乐王，连为广平王，黎为京兆王。
夏五月，北巡，自参合陂东过蟠羊山，大雨，暴水流辎车数百乘，杀百余人。
遂东北逾石漠，至长川，幸濡源。
常山王遵有罪赐死。
六月，赫连屈丐自称大单于、大夏天王。
秋七月，西幸参合陂。
筑北宫垣，三旬而罢，乃还宫。
慕容宝养子高云杀慕容熙而自立，僭号天王。
八月，诛司空庾岳。
五年春正月，行幸豺山宫，遂如参合陂，观渔于延水，至宁川。
三月，姚兴遣使朝贡。
秋七月戊戌朔，日有蚀之。
冬十月，秃发傉檀僭即凉王位。六年夏，帝不豫。初，帝服寒食散，自太医令阴羌死后，药数动发，至此愈甚。
而灾变屡见，忧懑不安，或数日不食，或不寝达旦，归咎群下，喜怒乖常。
谓百僚左右不可信，虑如天文之占，或有肘腋之虞。
追思既往成败得失，终日竟夜独语不止，若傍有鬼物对扬者。
朝臣至前，追其旧恶，便见杀害。其余或以颜色变动，或以喘息不调，或以行步乖节，或以言辞失措，帝以为怀恶在心，变见于外，乃手自殴击。
死者皆陈天安殿前。
于是朝野人情各怀危惧，有司废怠，莫相督摄，百工偷劫，盗贼公行，巷里之间，人为稀少。
帝亦闻之，曰： 朕故纵之使然，幸过灾年，当更清整之耳。 
秋七月，慕容氏支属百余家谋欲外奔，发觉，伏诛死者三百余人。
八月，卫王仪谋叛，赐死。
十月戊辰，清河王绍作乱，帝崩于天安殿，时年三十九。
永兴二年九月甲寅，上谥曰宣武皇帝，葬于盛乐金陵，庙号太祖，泰常五年改谥曰道武。
太宗明元皇帝讳嗣，道武皇帝之长子也。母曰刘贵人，登国七年，生于云中宫。
道武晚有男，闻而大悦，乃大赦。
帝明睿宽毅，非礼不动。
天兴六年，封齐王，拜相国。
初，帝母既赐死，道武召帝告曰： 昔汉武将立其子而杀其母，不令妇人与国政，汝当继统，故吾远同汉武。 
帝素纯孝，哀不自胜。
道武怒。
帝还宫，哀不自止，道武知而又召帝。
帝欲入，左右谏，请待和解而进，帝从之。
及元绍之逆，帝还而诛之。
永兴元年冬十月壬午，皇帝即位，大赦改元，追尊皇妣为宣穆皇后。
公卿大臣先罢归第者，悉复登用之。
诏南平公长孙嵩、北新侯安同对理人讼，简贤任能。
是月，冯跋弑其主高云，僭号天王，国号北燕。
闰十月丁亥，硃提王悦谋反，赐死。
诏都兵将军山阳侯奚斤巡诸州，问人疾苦。
十二月戊戌，封卫王仪子良为南阳王，进阴平公列爵为王，改封高凉王乐真为平阳王。
己亥，帝始居西宫，御天文殿。
蠕蠕犯塞。
是岁，乞伏乾归自称秦王。
二年春正月甲寅朔，诏南平公长孙嵩等北征蠕蠕，因留屯漠南。
夏五月，嵩等自大漠还，蠕蠕追围之于牛川。
壬申，帝北伐，蠕蠕闻而遁走。
车驾还幸参合陂。
六月，晋将刘裕灭慕容超。
秋七月丁巳，立射台于陂西，仍讲武。
乙丑，至自北伐。
三年春二月戊戌，诏简宫人非御及伎巧者，悉以赐鳏人。
己亥，诏北新侯安同等持节巡行并、定二州及诸山居杂胡、丁零，问其疾苦，察举守宰不法者。
辛丑，简宫人工伎之不急者出，赐人不能自存者。
三月己未，诏侍臣常佩剑。
夏五月丙寅，复出宫人赐鳏人。
丁卯，车驾谒金陵于盛乐。
己巳，昌黎王慕容伯兒谋反，伏诛。
六月，姚兴遣使朝贡。
秋七月戊申，赐卫士酺三日。
冬十一月丁未，大阅于东郊。
四年春二月癸未，登兽圈，射猛兽。
夏四月乙未，宴群臣于西宫，使各献直言，勿有所讳。
六月，乞伏乾归为兄子公府所弑。
闰月丙辰，大阅于东郊。秋七月己巳朔，东巡。
置四厢大将，又放十二时，置十二小将。
以山阳侯奚斤、元城公屈行左右丞相。
己卯，大獼于石会山。
戊子，临去畿陂观渔。
庚寅，至于濡源，西巡，幸北部诸落。
八月壬子，幸西宫，临板殿，大飨群臣，命百姓大酺三日。
乙卯，赐王公以下至宿卫将士布各有差。
冬十一月己丑，赐宗室近属南阳王良以下至于缌麻亲布帛各有差。
是月，沮渠蒙逊僭称河西王。
十二月丁巳，北巡，至长城而旋。
五年春正月己巳，大阅畿内，男年十二以上悉集。
己卯，幸西宫。
頞拔大渠帅四十余人诣阙奉贡，赐以缯帛锦罽各有差。
乙酉，诏诸州，六十户出戎马一匹。
庚寅，大阅于东郊，署将帅，以山阳侯奚斤为前军，众三万；阳平王熙等十二将各一万骑；帝临白登，躬自校览。
二月庚戌，幸高柳川。
癸丑，穿鱼池于北苑。庚午，姚兴遣使朝贡。
己卯，诏使者巡行天下，招延俊彦，搜扬隐逸。
夏四月乙卯，西巡。
五月乙亥，行幸云中旧宫之大室。
丙子，大赦。
六月，西幸五原，校猎于骨罗山，获兽十万。
秋七月己巳，还幸薄山。
帝登观宣武游幸刻石颂德之处，乃于其旁起石坛而荐飨焉，赐从者大酺于山下。
前军奚斤等破越勒倍泥部落于跋那山西，徙二万余家而旋。
丙戌，车驾自大室西南巡诸部落，遂南次定襄大洛城，东逾七岭山，田于善无川。
八月癸卯，车驾还宫。
癸丑，奚斤等班师。
甲寅，帝临白登山，观降人，数军实。
置新人于大宁，给农器，计口受田。
冬十一月癸酉，大飨于西宫。
姚兴遣使朝贡，请进女，帝许之。
神瑞元年春正月辛酉，以祯瑞频集，大赦改元。
辛巳，行幸繁畤。赐王公以下至于士卒百工布帛各有差。
二月戊戌，车驾还宫。
乙卯，起丰宫于平城东北。
夏六月，乞伏炽盘灭秃发傉檀。
秋七月，晋将硃龄石灭蜀。
八月戊子，诏马邑侯元陋孙使于姚兴。
姚兴遣使朝贡。
九月丁巳朔，日有蚀之。
冬十一月壬午，诏使者巡行诸州，校阅守宰资财，非自家所赍，悉簿为赃。
守宰不如法，听百姓诣阙告之。
十二月丙戌朔，蠕蠕犯塞。
丙申，车驾北伐。
二年春正月丙辰，车驾至自北伐。
二月丁亥，大飨于西宫。
甲辰，立宣武庙于白登西。
三月丁丑，诏以刺史守宰率多逋惰，今年赀调县违者，谪出家财以充，不听征发于人。夏四月，晋人来聘。
己卯，北巡。
五月丁亥，次于参合，东幸大宁。
丁未，田于四岬山。
六月戊午，临去畿陂观渔。
辛酉，次于濡源，立蜯台。
遂射白熊于颓牛山，获之。
丁卯，幸赤城，亲见长老，问人疾苦，复租一年。
南次石亭，幸上谷，问百年，访贤俊，复田租之半。
壬申，幸涿鹿，登峤山，观温泉，使以太牢祠黄帝、唐尧庙。
癸酉，幸广宁，事如上谷。
己卯，登广宁之历山，以太牢祠舜庙，帝亲加礼焉。
庚辰，幸代。
秋七月癸未，车驾还宫，复所过田租之半。
八月庚辰晦，日有蚀之。九月，京师人饥，听就食山东。
冬十月壬子，姚兴使奉其西平公主至，帝以后礼纳之。
辛酉，行幸沮洳城。
癸亥，车驾还宫。
丙寅，诏以频遇霜旱，年谷不登，命出布帛仓谷以振贫穷。
泰常元年春二月丁未，姚兴死。
三月己丑，长乐王处文薨。
夏四月壬子，大赦改元。
庚申，河间王修薨。
五月甲申，彗星二见。
六月丁巳，北巡。
秋七月甲申，大狝于牛川，登釜山，临殷繁水，南观于九十九泉。
戊戌，车驾还宫。
辛亥晦，日有蚀之。
九月，晋刘裕溯河伐姚泓，遣部将王仲德从陆道至梁城。
兗州刺史尉建畏懦，弃守北渡，仲德遂入滑台。
诏将军叔孙建等度河曜威，斩尉建于城下。
冬十一月戊寅，起蓬台于北苑。
十二月，南阳王良薨。
二年春正月甲戌朔，日有蚀之。
二月丙午，诏使者巡行天下，观风俗，问其所苦。
是月，凉武昭王薨。
五月，西巡至云中，遂济河，田于大漠。
秋七月乙亥，车驾还宫。
乙酉，起白台于城南，高二十丈。
是月，晋刘裕灭姚泓。
冬十月癸丑，豫章王夔薨。
十二月己酉，诏河东、河内购泓子弟播越人间者。
三年春三月，晋人来聘。
庚戌，幸西宫。
以勃海、范阳郡去年水，复其租税。
夏四月己巳，徙冀、定、幽三州徒何于京师。
五月壬子，东巡至濡源，及甘松。
遣征东将军长孙道生帅师袭冯跋，遂至龙城，徙其居人万余家而还。
秋七月戊午，车驾至京师。
八月，雁门、河内大雨水，复其租税。
冬十月戊辰，筑宫于西苑。
十一月，赫连屈丐克长安。
十二月，晋安帝殂。
四年春正月壬辰朔，车驾临河，大蒐于犊渚。
癸卯，还宫。
三月，赫连屈丐僭即皇帝位。
癸丑，筑宫于蓬台北。
夏四月庚辰，享东庙，远蕃助祭者数百国。
辛巳，南巡，幸雁门，赐所过无出今年租赋。
己亥，车驾还宫。
秋八月辛未，东巡，遣使祠恆岳。
甲申，车驾还宫，赐所过无出今年田租。
九月甲寅，筑宫于白登山。
冬十一月丁亥朔，日有蚀之。
十二月癸亥，西巡，至云中，逾白道，北猎野马于辱孤山。至于黄河，从君子津西度，大狩于薛林山。
五年春正月丙戌朔，自薛林东还。至屋窦城，飨劳将士，大酺二日，班禽以赐之。
己亥，车驾还宫。
三月丙戌，南阳王意文薨。
夏四月丙寅，起氵垒南宫。
五月乙酉，诏曰： 宣武皇帝体得一之玄远，应自然之冲妙，大行大名，未尽盛美。
今启纬图，始睹尊号，其更上尊谥曰道武皇帝，以章灵命之先启，圣德之玄同。 
庚戌，淮南侯司马国璠、池阳侯司马道赐等谋反，伏诛。
六月丙寅，幸翳犊山。
是月，晋恭帝禅位于宋。
秋七月丁酉，西至五原。
丁未，幸云中大室，赐从者大酺。
八月癸亥，车驾还宫。
闰月甲午，阴平王烈薨。
是岁，西凉亡。
六年春二月己亥，诏天下户二十输戎马一匹、大牛一头。
三月甲子，阳平王熙薨。
乙亥，制六部人羊满百口者调戎马一匹。
发京师六千余人筑苑，起自旧苑，东苞白登，周回四十余里。
夏六月乙酉，北巡，至于蟠羊山。
秋七月乙卯，车驾还宫。
癸酉，西巡。猎于祚山，亲射猛兽，获之。
遂至于河。
八月庚子，大獼于犊渚。
九月庚戌，车驾还宫。
壬申，宋人来聘。
冬十月己亥，行幸代。
十二月丙申，西巡于云中。
七年春正月甲辰朔，自云中西幸屋窦城，赐从者大酺三日。
二月丙戌，车驾还宫。
三月乙丑，河南王曜薨。
夏四月甲戌，封皇子焘为太平王，拜相国，加大将军；丕为乐平王，加车骑大将军；弥为安定王，加卫大将军；范为乐安王，加中军大将军；健为永昌王，加抚军大将军；崇为建宁王，加辅国大将军；俊为新兴王，加镇军大将军；献怀长公主子嵇敬为长乐王，拜大司马、大将军。
初，帝服寒食散，频年发动，不堪万机，五月，立太平王焘为皇太子，临朝听政。
是月，宋武帝殂。
秋九月，诏司空奚斤等帅师伐宋。
乙巳，幸氵垒南宫，遂如广宁。
己酉，诏皇太子率百国以法驾田于东苑，车乘服物皆以乘舆之副。
辛亥，筑平城外郭，周回三十二里。
辛酉，幸峤山，遣使者祠黄帝、唐尧庙。
因东幸幽州，见耆年，问其所苦，赐以爵号。
分遣使者巡行州郡，观察风俗。
冬十月甲戌，车驾还宫，复所过田租之半。
奚斤等济河，攻滑台不拔，求济师，帝怒不许。
议亲南征，为其声援。
壬辰，南巡，出自天门关，逾恆岭，四方蕃附大人各帅所部从者五万余人。
十一月，皇太子亲统六军镇塞上，安定王弥与北新公安同居守。
丙午，曲赦司州殊死以下。
丙辰，次于中山，问人疾苦。
十二月丙戌，行幸冀州，存问人俗。
遣寿光侯叔孙达等率众自平原东度，徇下青、兗诸郡。
八年春正月丙辰，行幸鄴，存问人俗。
司空奚斤既平兗、豫，还围武牢，宋守将毛德祖距守不下。
蠕蠕犯塞。
二月戊辰，筑长城于长川之南，起自赤城，西至五原，延袤二千余里，备置戍卫。
三月乙卯，济自灵昌。
夏四月丁卯，幸成皋，观武牢。
而城内乏水，县绠汲河。
帝令连舰，上施轒巉，绝其汲路；又穿地道，以夺其井。
丁丑，幸洛阳，观石经。
闰月丁未，还幸河内，北登太行，幸高都。
己未，武牢溃。
士众大疫，死者十二三。
辛酉，幸晋阳，班赐王公以下至于厮役。
五月丙寅，还次雁门，皇太子率留台王公迎于句注之北。
庚寅，车驾至自南巡。
六月己亥，太尉、宜都公穆观薨。
丙辰，北巡，至参合陂。
秋七月，幸三会屋侯泉，诏皇太子率百官以从。
八月，幸马邑，观于氵垒源。
九月乙亥，车驾还宫。
冬十月癸卯，广西宫，起外墙，周回二十里。
是岁饥，诏所在开仓振给。
十一月己巳，帝崩于西宫，时年三十二。
遗诏以司空奚斤所获军实赐大臣自司徒长孙嵩以下，至于士卒各有差。
十二月庚子，上谥曰明元皇帝，葬于云中金陵，庙称太宗。
帝兼资文武，礼爱儒生，好览史传，以刘向所撰《新序》、《说苑》于经典正义多有所阙，乃撰《新集》三十篇，采诸经史，该洽古义云。
