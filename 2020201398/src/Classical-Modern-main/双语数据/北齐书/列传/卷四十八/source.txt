齐氏后妃之族，多自保全，唯胡长仁以谮诉贻祸，斛律光以地势被戮，俱非女谒盛衰之所致也。
今依前代史官，述外戚云尔。
赵猛，太安狄那人，姊为文穆皇帝继室，生赵郡王琛。
猛性方直，颇有器干。
高祖举义，迁南营州刺史，卒。
娄叡，字佛仁，武明皇后兄子也。
父壮，魏南部尚书。
叡少好弓马，有武干，为高祖帐内都督。
从破尒朱于韩陵，累迁开府仪同、骠骑大将军。
叡无器干，唯以外戚贵幸，而纵情财色，为时论所鄙。
皇建初，封东安王。
高归彦反于冀州，诏叡往平之。
还，拜司徒公。
周兵寇东关，叡率军赴援，频战有功，擒周将杨□等。
进大司马，出总偏师，赴悬瓠。
叡在豫境，留停百余日，侵削官私，专行非法，坐免官。
寻授太尉。
薨。
尒朱文畅，荣第四子也。
初封昌乐王。
其姊魏孝庄皇后，及四胡败灭，高祖纳之，待其家甚厚，文畅由是拜肆州刺史。
家富于财，招致宾客，既藉门地，穷极豪侈。
与丞相司马任冑、主簿李世林、都督郑仲礼、房子远等深相爱狎，外示杯酒之交，而潜谋逆乱。
自魏氏旧俗，以正月十五日夜为打竹簇之戏，有能中者，实时赏帛。
任冑令仲礼藏刀于□中，因高祖临观，谋为窃发，事捷之后，共奉文畅为主。
为任氏家客薛季孝告高祖，问皆具伏。
以其姊宠故，止坐文畅一房。
弟文略，以兄文罗卒无后，袭梁郡王。
以兄文畅事，当从坐，高祖特加宽贷。
文略聪明□爽，多所通习。
世宗尝令章永兴于马上弹胡琵琶，奏十余曲，试使文略写之，遂得其八。
世宗戏之曰： 聪明人多不老寿，梁郡其慎之。 文略对曰： 命之修短，皆在明公。 世宗怆然曰： 此不足虑也。 初高祖遗令恕文略十死，恃此益横，多所凌忽。
平秦王有七百里马，文略敌以好婢，赌而取之。
明日，平秦致请。
文略杀马及婢，以二银器盛婢头马肉而遗之。
平秦王诉之于文宣，系于京畿狱。
文略弹琵琶，吹横笛，谣咏，倦极便卧唱挽歌。
居数月，夺防者弓矢以射人曰： 不然，天子不忆我。 有司奏之，伏法。
文略尝大遗魏收金，请为其父作佳传，收论尒朱荣比韦、彭、伊、霍，盖由是也。
郑仲礼，荥阳开封人，魏鸿胪严庶子也。
少轻险，有膂力。
高祖嬖宠其姊，以亲戚被昵，擢帐内都督。
尝执高祖弓刀，出入随从。
任冑为好酒不忧公事，高祖责之，冑惧，谋为逆。
赖武明娄后为请，故仲礼死，不及其家。
李祖升，赵国平棘人，显祖李皇后之长兄。
父希宗，上党守。
祖升仪容丽，垂手过膝，睦姻好施，文学足以自通。
仕至齐州刺史，为徒兵所害。
弟祖勋。
显祖受禅，除秘书丞。
及女为济南王妃，除侍中，封丹阳王。
济南废，为光州刺史。
祖勋性贪慢，兼妻崔氏骄豪干政，时论鄙之。
以数坐赃，免官。
无才干，自少及长，居官皆因内宠，无可称述，卒。
元蛮，魏太师江阳王继子，肃宗元皇后之父也。
历光禄卿。
天保十年，大诛元氏，肃宗为蛮苦请，因是追原之，赐姓步六孤氏。
寻病卒。
胡长仁，字孝隆，安定临泾人，武成皇后之兄。
父延之，魏中书令。
长仁累迁右仆射及尚书令。
世祖崩，预参朝政，封陇东王。
左丞邹孝裕、郎中陆仁惠、卢元亮厚相结托。长仁每上省，孝裕必方驾而来。
省务既繁，簿案堆积，令史欲谘都座，日有百数。
孝裕屏人私话，朝退亦相随，仁惠、元亮又伺间而往，停断公事，时人号为三佞，长仁私游密席，处处追寻。
孝裕劝其求进，和士开深疾之，于是奏除孝裕为章武郡守，元亮等皆出。
孝裕又说长仁曰： 王阳卧疾，士开必来，因而杀之。
入见太后，不过百日失官，便代其处。 士开知其谋，徙孝裕为北营州建德郡守。
后长仁倚亲，骄豪无畏惮。
士开出为齐州刺史。
长仁怨愤，谋令刺士开，事觉，遂赐死。
寻而后主纳长仁女为后，重加赠谥，长仁弟等前后七人并赐王爵，合门贵盛。
从祖兄长粲。
父僧敬，即魏孝静帝之舅，位至司空。
长粲少而敏悟，以外戚起家给事中，迁黄门侍郎。
后主践祚，长粲被□与黄门冯子琮出入禁中，专典敷奏。
世祖崩，与领军娄定远、录尚书赵彦深、和士开、高文遥、领军綦连猛、高阿那肱、仆射唐邕同知朝政，时人号为八贵。
于后，定远、文遥并出，唐邕专典外兵，綦连猛、高阿那肱别总武任，长粲常在左左，兼宣诏令，从幸晋阳。
后主即位，富于春秋，庶事皆归委长粲，长粲尽心毗奉，甚得名誉。
又为侍中。
长仁心欲入处机要之地，为执政不许，长仁疑长粲通谋，大以为恨。
遂言于太后，发其阴私，请出为州，后主不得已从焉。
除赵州刺史。
及辞，长粲流涕，后主亦悯默。
至州，因沐发手不得举，失音，卒。
