沈麟士字云祯，吴兴武康人也。
祖膺期，晋太中大夫。
父虔之，宋乐安令。
麟士幼而俊敏，年七岁，听叔父岳言玄。
宾散，言无所遗失。
岳抚其肩曰： 若斯文不绝，其在尔乎。 
及长，博通经史，有高尚之心。
亲亡，居丧尽礼。
服阕，忌日辄流泪弥旬。
居贫织帘诵书，口手不息，乡里号爲织帘先生。
尝爲人作竹误伤手，便流泪而还。
同作者谓曰： 此不足损，何至涕零。 
答曰： 此本不痛，但遗体毁伤，感而悲耳。 
尝行路，邻人认其所着屐，麟士曰： 是卿屐邪？ 
即跣而反。
邻人得屐，送前者还之，麟士曰： 非卿屐邪？ 
笑而受之。
宋元嘉末，文帝令仆射何尚之抄撰五经，访举学士，县以麟士应选。
不得已至都，尚之深相接。
及至，尚之谓子偃曰： 山薮故多奇士，沈麟士，黄叔度之流也，岂可澄清淆浊邪。
汝师之。 麟士尝苦无书，因游都下，历观四部毕，乃叹曰： 古人亦何人哉。 
少时称疾归乡，不与人物通。
养孤兄子，义着乡曲。
或劝之仕，答曰： 鱼县兽槛，天下一契。
圣人玄悟，所以每履吉先。
吾诚未能景行坐忘，何爲不希企日损。 
乃作玄散赋以绝世。
太守孔山士辟不应，宗人徐州刺史昙庆、侍中怀文、左率勃来候之，麟士未尝答也。
隐居余不吴差山，讲经教授，从学士数十百人，各营屋宇，依止其侧，时爲之语曰： 吴差山中有贤士，开门教授居成市。 
麟士重陆机连珠，每爲诸生讲之。
征北张永爲吴兴，请麟士入郡。
麟士闻郡后堂有好山水，即戴安道游吴兴，因古墓爲山池也。欲一观之，乃往停数月。
永欲请爲功曹，麟士曰： 明府德履冲素，留心山谷，是以被褐负杖，忘其疲病。
必欲饰浑沌以蛾眉，冠越客于文冕，走虽不敏，请附高节，有蹈东海死耳，不忍受此黔劓。 
永乃止。
升明末，太守王奂，永明中，中书郎沈约并表荐之，征皆不就。
乃与约书曰： 名者实之宾，本所不庶。
中央无心，空勤南北。
守操终老，读书不倦。
遭火烧书数千卷，年过八十，耳目犹聪明，以反故抄写，火下细书，复成二三千卷，满数十箧。时人以爲养身静默所致。
制黑蝶赋以寄意。着周易两系、庄子内篇训。注易经、礼记、春秋、尚书、论语、孝经、丧服、老子要略数十卷。
梁天监元年，与何点同征，又不就。
二年，卒于家，年八十五。
以杨王孙、皇甫谧深达生死而终礼矫俗，乃自爲终制，遗令： 气绝剔被，取三幅布以覆尸。
及敛，仍移布于尸下，以爲敛服。
反被左右两际以周上，不复制覆被。
不须沐浴唅珠。以本裙衫、先着褌，凡二服，上加单衣幅巾履枕，棺中唯此。
依士安用孝经。
既殡不复立灵座，四节及祥，权铺席于地，以设玄酒之奠。
人家相承漆棺，今不复尔。
亦不须旐。
成服后即葬，作冢令小，后祔更作小冢于滨。合葬非古也。
冢不须聚土成坟，使上与地平。
王祥终制亦尔。
葬不须软车、灵舫、魌头也。
不得朝夕下食。
祭奠之法，至于葬，唯清水一杯。 
子彜奉而行之，州乡皆称叹焉。
阮孝绪字士宗，陈留尉氏人也。
父彦之，宋太尉从事中郎，以清干流誉。
孝绪七岁出继从伯胤之，胤之母周氏卒，遗财百余万应归孝绪，孝绪一无所纳，尽以归胤之姊琅邪王晏之母，闻者咸叹异之。
乳人怜其传重辛苦，辄窃玉羊金兽等物与之。孝绪见而骇愕，啓彦之送还王氏。
幼至孝，性沈静，虽与童儿游戏，恒以穿池筑山爲乐。年十三，遍通五经。
十五冠而见其父彦之，彦之诫曰： 三加弥尊，人伦之始，宜思自勖，以庇尔躬。 
答曰： 愿迹松子于瀛海，追许由于穹谷，庶保促生，以免尘累。 
自是屏居一室，非定省未尝出户，家人莫见其面，亲友因呼爲居士。
年十六，父丧不服绵纩，虽蔬菜有味亦吐之。
外兄王晏贵显，屡至其门，孝绪度之必至颠覆，闻其笳管，穿篱逃匿，不与相见。
曾食酱美，问之，云是王家所得，便吐餐覆酱。
及晏诛，亲戚咸爲之惧。孝绪曰： 亲而不党，何坐之及。 
竟获免。
梁武起兵围建邺，家贫无以爨，僮妾窃邻人墓樵以继火。
孝绪知之，乃不食，更令撤屋而炊。
所居以一鹿床爲精舍，以树环绕。
天监初，御史中丞任昉寻其兄履之，欲造而不敢，望而叹曰： 其室虽迩，其人甚远。 
其爲名流所钦尚如此。
自是钦慕风誉者，莫不怀刺敛衽，望尘而息。
殷芸欲赠以诗，昉曰： 趣舍既异，何必相干。 
芸乃止。
唯与比部郎裴子野交。
子野荐之尚书徐勉，言其 年十余岁随父爲湘州行事，不书官纸，以成亲之清白。
论其志行粗类管幼安，比以采章如似皇甫谧 。
天监十二年，诏公卿举士，秘书监傅照上疏荐之，与吴郡范元琰俱征，并不到。
陈郡袁峻谓曰： 往者天地闭，贤人隐。今世路已清，而子犹遁，可乎？ 
答曰： 昔周德虽兴，夷、齐不厌薇蕨。
汉道方盛，黄、绮无闷山林。
爲仁由己，何关人世？
况仆非往贤之类邪？ 
初，谢朏及伏暅应徵，天子以爲隐者苟立虚名，以要显誉，故孝绪与何胤并得遂其高志。
后于锺山听讲，母王氏忽有疾，兄弟欲召之。母曰： 孝绪至性冥通，必当自到。 
果心惊而反，邻里嗟异之。
合药须得生人参，旧传锺山所出。孝绪躬历幽险，累日不逢。
忽见一鹿前行，孝绪感而随后，至一所遂灭，就视，果获此草。
母得服之遂愈，时皆言其孝感所致。
有善筮者张有道曰： 见子隐迹而心难明，自非考之龟蓍，无以验也。 
及布卦，既揲五爻，曰： 此将爲咸，应感之法，非嘉遯之兆。 
孝绪曰： 安知后爻不爲上九。 
果成遯卦。
有道叹曰： 此所谓 肥遯无不利 ，象实应德，心迹并也。 
孝绪曰： 虽获遯卦，而上九爻不发，升遐之道，便当高谢许生。 
乃着高隐传，上自炎皇，终于天监末，斟酌分爲三品：言行超逸，名氏弗传，爲上篇；始终不耗，姓名可录，爲中篇；挂冠人世，栖心尘表，爲下篇。
湘东王着忠臣传，集释氏碑铭、丹阳尹录、研神记，并先简孝绪而后施行。
南平元襄王闻其名，致书要之，不赴，曰： 非志骄富贵，但性畏庙堂，若使麏麚可骖，何以异夫骥騄。 
初，建武末，青溪宫东门无故自崩，大风拔东宫门外杨树，或以问孝绪。孝绪曰： 青溪皇家旧宅，齐爲木行，东爲木位。
今东门自坏，木其衰矣。 
武帝禁畜谶纬，孝绪兼有其书，或劝藏之。答曰： 昔刘德重淮南秘要，适爲更生之祸，杜琼所谓不如不知，此言美矣。 
客有求之，答曰： 己所不欲，岂可嫁祸于人。 
乃焚之。
鄱阳忠烈王妃，孝绪姊也。
王尝命驾欲就之游，孝绪凿垣而逃，卒不肯见。
王怅然叹息。
王诸子笃渭阳之情，岁时之贡，无所受纳，未尝相见，竟不之识。
或问其故，孝绪曰： 我本素贱，不应爲王侯姻戚，邂逅所逢，岂关始愿。 
刘歊曾以米馈之，孝绪不纳，歊亦弃之。
末年蔬食断酒，其恒供养石像先有损坏，心欲补之，罄心敬礼，经一夜忽然完复。
衆并异之。大同二年正月，孝绪自筮卦， 吾寿与刘着作同年 。
及刘杳卒，孝绪曰： 刘侯逝矣，吾其几何。 
其年十月卒，年五十八。
梁简文在东宫，隆恩厚赠，子恕等述先志不受。
顾协以爲恩异常均，议令恭受。
门徒追论德行，諡曰文贞处士。
所着七录、削繁等一百八十一卷，并行于世。
初，孝绪所撰高隐传中篇所载一百三十七人，刘歊、刘吁览其书曰： 昔嵇康所赞，缺一自拟，今四十之数，将待吾等成邪。 
对曰： 所谓荀君虽少，后事当付锺君。
山内唯闻香气，世未尝有。
武帝后令周舍爲邓玄传，具序其事。
陶弘景字通明，丹阳秣陵人也。
祖隆，王府参军。
父贞，孝昌令。
初，弘景母郝氏梦两天人手执香炉来至其所，已而有娠。
以宋孝建三年景申岁夏至日生。
幼有异操，年四五岁，恒以荻爲笔，画灰中学书。
至十岁，得葛洪神仙传，昼夜研寻，便有养生之志。
谓人曰： 仰青云，睹白日，不觉爲远矣。 
父爲妾所害，弘景终身不娶。
及长，身长七尺七寸，神仪明秀，朗目疏眉，细形长额耸耳，耳孔各有十余毛出外二寸许，右膝有数十黑子作七星文。
读书万馀卷，一事不知，以爲深耻。
善琴棋，工草隶。
未弱冠，齐高帝作相，引爲诸王侍读，除奉朝请。
虽在朱门，闭影不交外物，唯以披阅爲务。
朝仪故事，多所取焉。
家贫，求宰县不遂。永明十年，脱朝服挂神武门，上表辞禄。
诏许之，赐以束帛，敕所在月给伏苓五斤，白蜜二升，以供服饵。
及发，公卿祖之征虏亭，供帐甚盛，车马填咽，咸云宋、齐以来未有斯事。
于是止于句容之句曲山。
恒曰： 此山下是第八洞宫，名金坛华阳之天，周回一百五十里。
昔汉有咸阳三茅君得道来掌此山，故谓之茅山。 
乃中山立馆，自号华阳陶隐居。人间书劄，即以隐居代名。
始从东阳孙游岳受符图经法，遍历名山，寻访仙药。
身既轻捷，性爱山水，每经涧谷，必坐卧其间，吟咏盘桓，不能已已。
谓门人曰： 吾见朱门广厦，虽识其华乐，而无欲往之心。
望高岩，瞰大泽，知此难立止，自恒欲就之。
且永明中求禄，得辄差舛；若不尔，岂得爲今日之事。
岂唯身有仙相，亦缘势使之然。 
沈约爲东阳郡守，高其志节，累书要之，不至。
弘景爲人员通谦谨，出处冥会，心如明镜，遇物便了。
言无烦舛，有亦随觉。
永元初，更筑三层楼，弘景处其上，弟子居其中，宾客至其下。
与物遂绝，唯一家僮得至其所。
本便马善射，晚皆不爲，唯听吹笙而已。
特爱松风，庭院皆植松，每闻其响，欣然爲乐。
有时独游泉石，望见者以爲仙人。
性好着述，尚奇异，顾惜光景，老而弥笃。
尤明阴阳五行、风角星算、山川地理、方图産物、医术本草，着帝代年历，以算推知汉熹平三年丁丑冬至，加时在日中，而天实以乙亥冬至，加时在夜半，凡差三十八刻，是汉历后天二日十二刻也。
又以历代皆取其先妣母后配飨地只，以爲神理宜然，硕学通儒，咸所不悟。
又尝造浑天象，高三尺许，地居中央，天转而地不动，以机动之，悉与天相会。
云 修道所须，非止史官是用 。
深慕张良爲人，云 古贤无比 。
齐末爲歌曰 水丑木 爲 梁 字。
及梁武兵至新林，遣弟子戴猛之假道奉表。
及闻议禅代，弘景援引图谶，数处皆成 梁 字，令弟子进之。
武帝既早与之游，及即位后，恩礼愈笃，书问不绝，冠盖相望。
弘景既得神符秘诀，以爲神丹可成，而苦无药物。
帝给黄金、朱砂、曾青、雄黄等。
后合飞丹，色如霜雪，服之体轻。
及帝服飞丹有验，益敬重之。
每得其书，烧香虔受。
帝使造年历，至己巳岁而加朱点，实太清三年也。
帝手敕招之，锡以鹿皮巾。
后屡加礼聘，并不出，唯画作两牛，一牛散放水草之间，一牛着金笼头，有人执绳，以杖驱之。
武帝笑曰： 此人无所不作，欲学曳尾之龟，岂有可致之理。 
国家每有吉凶征讨大事，无不前以谘询。
月中常有数信，时人谓爲山中宰相。
二宫及公王贵要参候相继，赠遗未尝脱时。
多不纳受，纵留者即作功德。
天监四年，移居积金东涧。
弘景善辟谷导引之法，自隐处四十许年，年逾八十而有壮容。
仙书云： 眼方者寿千岁。 
弘景末年一眼有时而方。
曾梦佛授其菩提记云，名爲胜力菩萨。
乃诣鄮县阿育王塔自誓，受五大戒。
后简文临南徐州，钦其风素，召至后堂，以葛巾进见，与谈论数日而去，简文甚敬异之。
天监中，献丹于武帝。
中大通初，又献二刀，其一名善胜，一名威胜，并爲佳宝。
无疾，自知应逝，逆克亡日，仍爲告逝诗。
大同二年卒，时年八十一。
顔色不变，屈申如常，香气累日，氛氲满山。
遗令： 既没不须沐浴，不须施床，止两重席于地，因所着旧衣，上加生裤裙及臂衣靺冠巾法服。
左肘录铃，右肘药铃，佩符络左腋下。
绕腰穿环结于前，钗符于髻上。
通以大袈裟覆衾蒙首足。
明器有车马。
道人道士并在门中，道人左，道士右。
百日内夜常然灯，旦常香火。 
弟子遵而行之。
诏赠太中大夫，諡曰贞白先生。
弘景妙解术数，逆知梁祚覆没，预制诗云： 夷甫任散诞，平叔坐论空。岂悟昭阳殿，遂作单于宫。 
诗秘在箧里，化后，门人方稍出之。
大同末，人士竞谈玄理，不习武事，后侯景篡，果在昭阳殿。
初，弘景母梦青龙无尾，自己升天，弘景果不妻无子。
从兄以子松乔嗣。
沛国刘瓛深加器异，尝表称之。天监九年，县令管慧辩上言义行，扬州刺史临川王宏辟命，不至。
卒于家。庾诜字彦宝，新野人也。
幼聪警笃学，经史百家，无不该综。
纬候书射，棋算机巧，并一时之绝。
而性托夷简，特爱林泉，十亩之宅，山池居半。
蔬食弊衣，不修産业。
遇火，止出书数篑坐于池上，有爲火来者，答云 唯恐损竹 。
乘舟从沮中山舍还，载米一百五十石。
有人寄载三十石，及至宅，寄载者曰： 君三十斛，我百五十斛。 
诜默然不言，恣其取足。
邻人有被诬爲盗，见劾妄款。
诜矜之，乃以书质钱二万，令门生诈爲其亲，代之酬备。
邻人获免谢诜，诜曰： 吾矜天下无辜，岂期谢也。 
梁武帝少与诜善，及起兵，署爲平西府记室参军，诜不屈。
平生少所游狎，河东柳恽欲与交，拒而弗纳。
普通中，诏以爲黄门侍郎，称疾不起。
晚年尤遵释教，宅内立道场，环绕礼忏，六时不辍。诵法华经，每日一遍。
后夜中忽见一道人自称愿公，容止甚异，呼诜爲上行先生，授香而去。
中大通四年，因寝忽惊觉，曰： 愿公复来，不可久住。 
顔色不变，言终而亡，年七十八。
举室咸闻空中唱 上行先生已生弥陀净域矣 。
武帝闻而下诏，諡贞节处士，以显高烈。
诜所撰帝历二十卷，易林二十卷，续伍端休江陵记一卷，晋朝杂事五卷，总抄八十卷，行于世。
