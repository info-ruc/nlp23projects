点字子皙，年十一，居父母忧，几至灭性。
及长，感家祸，欲绝昏宦，尚之强爲娶琅邪王氏。
礼毕，将亲迎，点累涕泣，求执本志，遂得罢。
点明目秀眉，容貌方雅，真素通美，不以门户自矜。
博通群书，善谈论。
家本素族，亲姻多贵仕。
点虽不入城府，性率到，好狎人物。
遨游人间，不簪不带，以人地并高，无所与屈，大言踑踞公卿，敬下。
或乘柴车，蹑草屩，恣心所适，致醉而归。
故世论以点爲孝隐士，弟胤爲小隐士，大夫多慕从之。
时人称重其通,号曰 游侠处士 。
兄求亦隐吴郡武丘山。
求卒，点菜食不饮酒，讫于三年，腰带减半。
宋泰始末，征爲太子洗马。
齐初，累征中书侍郎、太子中庶子，并不就。
与陈郡谢伷、吴国张融、会稽孔德璋爲莫逆友。
点门世信佛，从弟遁以东篱门园居之，德璋爲筑室焉。
园有卞忠贞冢，点植花于冢侧，每饮必举酒酹之。
招携胜侣，乃名德桑门，清言赋咏，优游自得。
初，褚彦回、王俭爲宰相，点谓人曰： 我作齐书已竟，赞云 回既世族，俭亦国华，不赖舅氏，遑恤国家 。 
王俭闻之，欲候点，知不可见，乃止。
豫章王嶷命驾造点，点从后门遁去。
司徒竟陵王子良闻之，曰： 豫章王尚望尘不及，吾当望岫息心。 
后点在法轮寺，子良就见之，点角巾登席，子良欣悦无已，遗点嵇叔夜酒杯、徐景山酒枪。
点少时尝患渴利，积岁不愈。
后在吴中石佛寺建讲，于讲所昼寝，梦一道人，形貌非常，授丸一掬，梦中服之，自此而差，时人以爲淳德所感。
性通侻好施，远近致遗，一无所逆，随复散焉。
尝行经朱雀门街，有自车后盗点衣者，见而不言，旁人禽盗与之，点乃以衣施盗。
盗不敢受，点令告有司，盗惧乃受之。
点雅有人伦鉴，多所甄拔。
知吴兴丘迟于幼童，称济阳江淹于寒素，悉如其言。哀乐过人。
尝行逢葬者，叹曰： 此哭者之怀，岂可思邪。 
于是悲恸不能禁。
老又娶鲁国孔嗣女，嗣亦隐者。点虽昏，亦不与妻相见，筑别室以处之，人莫谕其意。
吴国张融少时免官，而爲诗有高言，点答诗曰： 昔闻东都日，不在简书前。 
虽戏而融久病之。
及点后昏，融始爲诗赠点曰： 惜哉何居士，薄暮遘荒淫。 
点亦病之。
永元中，崔慧景围城，人间无薪，点悉伐园树以赡亲党。
慧景性好佛义，先慕交点，点不顾之。
至是乃逼召点，点裂裙爲裤，往赴其军，终日谈说，不及军事。
其语默之迹如此。
慧景平后，东昏大怒，欲诛之。
王莹爲之惧，求计于萧畅。
畅谓茹法珍曰： 点若不诱贼共讲，未必可量，以此言之，乃应得封。 
东昏乃止。
梁武帝与点有旧，及践阼，手诏论旧，赐以鹿皮巾等，并召之。
点以巾褐引入华林园，帝赠诗酒，恩礼如旧，仍下诏征爲侍中。
捋帝须曰： 乃欲臣老子。 
辞疾不起。
复下诏详加资给，并出在所，日费所须，太官别给。
天监二年卒，诏给第一品材一具，丧事所须，内监经理。
点弟胤。胤字子季，出继叔父旷，故更字胤叔。
年八岁，居忧，毁若成人。
及长轻薄不羁，晚乃折节好学，师事沛国刘瓛，受易及礼记、毛诗。
又入锺山定林寺听内典，其业皆通。
而纵情诞节，时人未之知也，唯瓛与汝南周顒深器异之。
仕齐爲建安太守，政有恩信，人不忍欺。
每伏腊放囚还家，依期而反。
历黄门侍郎，太子中庶子。
尚书令王俭受诏撰新礼，未就而卒。
又使特进张绪续成，绪又卒，属在司徒竟陵王子良。
子良以让胤，乃置学士二十人佐胤撰录。
后以国子祭酒与太子中庶子王莹并爲侍中。
时胤单作祭酒，疑所服。
陆澄博古多该，亦不能据，遂以玄服临试。
尔后详议，乃用朱服。祭酒朱服，自此始也。
及郁林嗣位，胤爲后族，甚见亲待。
爲中书令，领临海、巴陵王师。
胤虽贵显，常怀止足。
建武初，已筑室郊外，恒与学徒游处其内。
至是遂卖园宅欲入东。
未及发，闻谢朏罢吴兴郡不还，胤恐后之，乃拜表解职，不待报辄去。
明帝大怒，使御史中丞袁昂奏收胤。
寻有诏许之。
胤以会稽山多灵异，往游焉，居若邪山云门寺。
初，胤二兄求、点并栖遁，求先卒，至是胤又隐，世号点爲 大山 ，胤爲 小山 ，亦曰 东山 。
兄弟发迹虽异，克终皆隐，世谓何氏三高。
永元中，征爲太常、太子詹事，并不就。
梁武帝霸朝建，引爲军谋祭酒，并与书诏，不至。
及帝践阼，诏爲特进、光禄大夫，遣领军司马王杲之以手敕谕意，并征谢朏。
杲之先至胤所，胤恐朏不出，先示以可起，乃单衣鹿皮巾执经卷，下床跪受。
诏出，就席伏读。
胤因谓杲之曰： 吾昔于齐朝欲陈三两条事：一者欲正郊丘，二者欲更铸九鼎，三者欲树双阙。
世传晋室欲立阙，王丞相指牛头山云， 此天阙也 。是则未明立阙之意。
阙者谓之象魏，悬法于其上，浃日而收之。
象者法也，魏者当涂而高大貌也。
鼎者神器，有国所先。
圆丘南郊，旧典不同。
南郊祠五帝灵威仰之类，圆丘祠天皇大帝、北极大星是也。
往代合之郊丘，先儒之巨失。
今梁德告始，不宜遂因前谬。
卿宜陈之。 
杲之曰： 仆之鄙劣，岂敢轻议国典，此当敬俟叔孙生耳。 
及杲之从谢朏所还，问胤以出期。
胤知朏已应召，答杲之曰： 吾年已五十七，月食四斗米不尽，何容复有宦情？ 
杲之失色不能答。
胤反谓曰： 卿何不遣传诏还朝拜表，留与我同游邪？ 
杲之愕然曰： 古今不闻此例。 
胤曰： 檀弓两卷，皆言物始。
自卿而始，何必有例？ 
胤、朏俱前代高士，胤处名誉尤迈矣。
杲之还，以胤意奏闻，有敕给白衣尚书禄。
胤固辞。
又敕山阴库钱月给五万，又不受。
乃敕何子朗、孔寿等六人于东山受学。
太守衡阳王元简深加礼敬，月中常命驾式闾，谈论终日。
胤以若邪处势迫隘，不容学徒，乃迁秦望山。
山有飞泉，乃起学舍，即林成援，因岩爲堵；别爲小合室，寝处其中，躬自啓闭，僮仆无得至者。
山侧营田二顷，讲隙从生徒游之。
胤初迁将筑室，忽见二人着玄冠，容貌甚伟，问胤曰： 君欲居此邪？ 
乃指一处云： 此中殊吉。 
忽不复见。
胤依言而卜焉。
寻而山发洪水，树石皆倒拔，唯胤所居室岿然独存。
元简乃命记室参军锺嵘作瑞室颂，刻石以旌之。
及元简去郡，入山与胤别。
胤送至都赐埭，去郡三里，因曰： 仆自弃人事，交游路断，自非降贵山薮，岂容复望城邑。
此埭之游，于今绝矣。 
执手涕零。
何氏过江，自晋司空充并葬吴西山。
胤家世年皆不永，唯祖尚之至七十二。
胤年登祖寿，乃移还吴，作别山诗一首，言甚凄怆。
至吴，居武丘山西寺讲经论，学僧复随之。
东境守宰经途者，莫不毕至。
胤常禁杀，有虞人逐鹿，鹿径来趋胤，伏而不动。
又有异鸟如鹤红色，集讲堂，驯狎如家禽。
初，开善寺藏法师与胤遇于秦望山，后还都，卒于锺山。
死日，胤在波若寺见一名僧，授胤香炉奁并函书，云： 贫道发自扬都，呈何居士。 
言讫失所在。
胤开函，乃是大庄严论，世中未有。
访之香炉，乃藏公所常用。
又于寺内立明珠柱，柱乃七日七夜放光。
太守何远以状啓昭明太子，太子钦其德，遣舍人何思澄致手令以褒美之。
中大通三年卒，年八十六。
先是胤疾，妻江氏梦神告曰： 汝夫寿尽，既有至德，应获延期，尔当代之。 
妻觉说焉，俄得患而卒，胤疾乃瘳。
至是胤梦见一神女并八十许人，并衣帢，行列在前，俱拜床下，觉又见之，便命营凶具。
既而疾困不复瘳。
初，胤侈于味，食必方丈，后稍欲去其甚者，犹食白鱼、夔脯，糖蟹，以爲非见生物。
疑食蚶蛎，使门人议之。
学生锺岏曰： 夔之就脯，骤于屈申，蟹之将糖，躁扰弥甚。
仁人用意，深怀如怛。
至于车螯蚶蛎，眉目内阙，惭浑沌之奇，犷壳外缄，非金人之慎。
不悴不荣，曾草木之不若，无馨无臭，与瓦砾其何算。
故宜长充庖厨，永爲口实。 
竟陵王子良见岏议大怒。
汝南周顒与胤书，劝令食菜，曰： 变之大者，莫过死生，生之所重，无逾性命。
性命之于彼极切，滋味之在我可赊。
若云三世理诬，则幸矣良快，如使此道果然，而受形未息，一往一来，生死常事，则伤心之惨，行亦自及。
丈人于血气之类，虽不身践，至于晨凫夜鲤，不能不取备屠门。
财贝之经盗手，犹爲廉士所弃，生性之一啓銮刀，宁复慈心所忍。
驺虞虽饥，非自死之草不食，闻其风者，岂不使人多媿。
丈人得此有素，聊复片言发起耳。 
故胤末年遂绝血味。
胤注百论、十二门论各一卷，注周易十卷，毛诗总集六卷，毛诗隐义十卷，礼记隐义二十卷，礼答问五十五卷。
子撰亦不仕，有高风。
