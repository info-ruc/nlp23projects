王弘弘少好学，以清悟知名。
弱冠爲会稽王道子骠骑主簿。
珣颇好积聚，财物布在人间，及薨，弘悉燔券书，一不收责，其余旧业，悉委诸弟。
时内外多难，在丧者皆不得终其哀，唯弘徵召一无所就。
桓玄克建业，收道子付廷尉，臣吏莫敢瞻送，弘时尚居丧，独道侧拜辞，攀车涕泣，论者称焉。
宋武帝召补镇军谘议参军，以功封华容县五等侯，累迁太尉左长史。
从北征，前锋已平洛阳，而未遣九锡，弘衔使还都讽朝廷。
时刘穆之掌留任，而旨乃从北来，穆之愧惧发病，遂卒。
宋国建，爲尚书仆射掌选，领彭城太守。
奏弹世子左卫率谢灵运，爲军人桂兴淫其嬖妾，灵运杀兴弃尸洪流，御史中丞王准之曾不弹举。
武帝答曰： 端右肃正风轨，诚副所期，自今以爲永制。 
于是免灵运官。
后迁江州刺史，省赋简役，百姓安之。
永初元年，以佐命功，封华容县公。
三年入朝，进号卫将军、开府仪同三司。
帝因宴集曰： 我布衣，始望不至此。 
傅亮之徒并撰辞，欲盛称功德。
弘率尔对曰： 此所谓天命，求之不可得，推之不可去。 
时称其简举。
少帝景平二年，徐羡之等谋废立，召弘入朝。
文帝即位，以定策安社稷，进位司空，封建安郡公，固辞见许。
进号车骑大将军，开府、刺史如故。
徐羡之等以废弑罪，将及诛，弘以非首谋，且弟昙首又爲上所亲委。
事将发，密使报弘。
羡之既诛，迁侍中、司徒、扬州刺史、录尚书事，给班剑三十人。
上西征谢晦，与彭城王义康居守，入住中书下省，引队仗出入，司徒府权置参军。
元嘉五年春，大旱，弘引咎逊位。
先是彭城王义康爲荆州剌史，镇江陵，平陆令河南成粲与弘书，诫以盈满，兼陈彭城王宜入知朝政，竟陵、衡阳宜出据列藩。
弘由是固自陈请。
乃降爲卫将军、开府仪同三司。
六年，弘又上表陈彭城王宜入辅，并求解州，义康由是代弘爲司徒，与之分录。
弘又辞分录。
弘博练政体，留心庶事，斟酌时宜，每存优允。与八座丞郎疏曰： 同伍犯法，无人士不罪之科，然每至诘谪，辄有请诉。
若常垂恩宥，则法废不行，依事纠责，则物以爲苦。
恐宜更爲其制。 
时议多不同，弘以爲：
谓之人士，便无庶人之坐；署爲庶人，辄受人士之罚，不其颇欤？
谓人士可不受同伍之谪，取罪其奴客，庸何伤邪？
无奴客，可令输赎。
有修身闾阎，与群小实隔，又或无奴僮，爲衆所明者，官长二千石便亲临列上，依事遣判。
又主守偷五疋，常偷四十疋，并加大辟。
议者咸以爲重。
弘以爲：
小吏无知，临财易昧。
或由疏慢，事蹈重科。
宜进主守偷十疋，常偷五十疋死，四十疋降以补兵。
至于官长以上，荷蒙荣禄，冒利五疋乃已爲弘，士人至此，何容复加哀矜。
且此辈人士可杀不可谪，谓宜奏闻，决之圣旨。
文帝从弘议。
弘又上言： 旧制，人年十三半役，十六全役。
今四方无事，应存消息。
请以十五至十六爲半丁，十七爲全丁。 
从之。
及弟昙首亡，文帝嗟悼不已，见弘流涕歔欷，弘敛容而已。
既而彭城王义康言于帝曰： 昙首既爲家宝，又爲国器，弘情不称，何也？ 
帝曰： 贤者意不可度。 
其见体亮如此。
九年进位太保，领中书监，馀如故。
其年薨。
赠太保、中书监，给节，加羽葆、鼓吹，增班剑爲六十人。
諡曰文昭公，配食武帝庙庭。
弘既人望所宗，造次必存礼法。
凡动止施爲及书翰仪体，后人皆依放之，谓爲王太保家法。
虽历藩辅，而不营财利，薨亡之后，家无馀业。
而轻率少威仪。客有疑其讳者，弘曰： 家讳与苏子高同。 
性褊隘,人有忤意，辄加詈辱。
少尝摴蒱公城子野舍，及后当权，有人就弘求县。
此人尝以蒱戏得罪，弘诘之曰： 君得钱会戏，何用禄爲。 
答曰： 不审公城子野何所在。 
弘默然。
自领选及当朝总录，将加荣爵于人者，每先呵责谴辱之，然后施行；若美相盼接语欣欢者，必无所谐。
人问其故，答曰： 王爵既加于人，又相抚劳，便成与主分功，此所谓奸以事君者也。
僧亮弟僧衍，位侍中。弘少子僧达。僧达幼聪敏，弘爲扬州时，僧达六七岁，遇有通讼者，窃览其辞，谓爲有理。
及大讼者亦进，弘意其小，留左右，僧达爲申理，闇诵不失一句。
兄锡质讷乏风采。
文帝闻僧达早慧，召见德阳殿，应对闲敏，上甚知之，妻以临川王义庆女。
少好学，善属文，爲太子舍人。
坐属疾而于扬列桥观斗鸭，爲有司所纠，原不问。
性好鹰犬，与闾里少年相驰逐，又躬自屠牛。
义庆闻之，令周旋沙门慧观造而观之，僧达陈书满席，与论文义，慧观酬答不暇，深相称美。
诉家贫求郡，文帝欲以爲秦郡。
吏部郎庾仲文曰： 王弘子既不宜作秦郡，僧达亦不堪莅人。 
乃止。
迁太子洗马，母忧去职。
与兄锡不协。
锡罢临海郡还，送故及奉禄百万以上，僧达一夕令奴辇取无馀。
服阕，爲宣城太守。
性好游猎，而山郡无事，僧达肆意驰骋，或五日三日方归，受辞辩讼，多在猎所。
人或逢，不识，问府君所在。
僧达且曰： 在近。 
其后徙义兴。
及元凶弑立，孝武发寻阳，沈庆之谓人曰： 王僧达必来赴义。 
人问其所以，庆之曰： 虏马饮江，王出赴难，见其在先帝前，议论开张，执意明决，以此言之，其必至也。 
僧达寻至，孝武即以爲长史。
及即位，爲尚书右仆射。
僧达自负才地，一二年间便望宰相。
尝答诏曰： 亡父亡祖，司徒司空。 
其自负若此。
后爲护军将军，不得志，乃求徐州，上不许。
固陈，乃以爲吴郡太守。
时期岁五迁，弥不得意。
吴郭西台寺多富沙门，僧达求须不称意，乃遣主簿顾旷率门义劫寺内沙门竺法瑶得数百万。
荆、江反叛，加僧达置佐领兵。
台符听置千人，而辄立三十队，队八十人。
立宅于吴，多役功力，坐免官。
后孝武独召见，傲然了不陈逊，唯张目而视。
及出，帝叹曰： 王僧达非狂如何？乃戴面向天子。 
后顔师伯诣之，僧达慨然曰： 大丈夫甯当玉碎，安可以没没求活。 
师伯不答，逡巡便退。
初，僧达爲太子洗马在东宫，爱念军人朱灵宝，及出爲宣城，灵宝已长。
僧达诈列死亡，寄宣城左永之籍，注以爲子，改名元序。
啓文帝以爲武陵国典卫令，又以补竟陵国典书令，建平国中军将军。
孝建元年，事发，又加禁锢。
表谢言不能因依左右，倾意权贵。
上愈怒。
僧达族子确少美姿容，僧达与之私款。
确叔父休爲永嘉太守，当将确之郡，僧达欲逼留之，确知其意，避不往。
僧达潜于所住屋后作大坑，欲诱确来别，杀埋之。
从弟僧虔知其谋，禁呵乃止。
御史中丞刘瑀奏请收案，上不许。
二年，除太常，意尤不悦。
顷之，上表解职，文旨抑扬。
侍中何偃以其言不逊，啓付南台，又坐免官。
先是，何尚之致仕，复膺朝命，于宅设八关斋，大集朝士，自行香，次至僧达曰： 愿郎且放鹰犬，勿复游猎。 
僧达答曰： 家养一老狗，放无处去，已复还。 
尚之失色。
大明中，以归顺功，封宁陵县五等侯，累迁中书令。
黄门郎路琼之，太后兄庆之孙也，宅与僧达门并。
尝盛车服诣僧达，僧达将猎，已改服。
琼之就坐，僧达了不与语，谓曰： 身昔门下驺人路庆之者，是君何亲？ 
遂焚琼之所坐床。
太后怒，泣涕于帝曰： 我尚在而人陵之，我死后乞食矣。 
帝曰： 琼之年少，无事诣王僧达门，见辱乃其宜耳。
僧达贵公子，岂可以此加罪乎？ 
太后又谓帝曰： 我终不与王僧达俱生。 
先是，南彭城蕃县人高闍、沙门释昙标、道方等共相诳惑，自言有鬼神龙凤之瑞，常闻箫鼓音，与秣陵人蓝宏期等谋爲乱，又结殿中将军苗乞食等起兵攻宫门。
事发，凡党与死者数十人。
僧达屡经犯忤，上以爲终无悛心，因高闍事陷之，收付廷尉，于狱赐死。
时年三十六。
帝亦以爲恨，谓江夏王义恭曰： 王僧达遂不免死，追思太保馀烈，使人慨然。 
于是诏太保华容文昭公门爵国姻，一不贬绝。
时有苏宝者名宝生，本寒门，有文义之美，官至南台侍御史、江宁令，坐知高闍谋反，不即闻啓，亦伏诛。
僧达子道琰，徙新安。
元徽中，爲庐陵内史，未至郡，卒。
子融。
融字元长，少而神明警慧。
母临川太守谢惠宣女，性敦敏，教融书学。
博涉有文才，从叔俭谓人曰： 此儿至四十，名位自然及祖。 
举秀才，累迁太子舍人。
以父宦不通，弱年便欲绍兴家业，啓齐武帝求自试，迁秘书丞。
从叔俭初有仪同之授，赠俭诗及书，俭甚奇之，笑谓人曰： 穰侯印讵便可解。 
历丹阳丞，中书郎。
永明末，武帝欲北侵，使毛惠秀画汉武北伐图，融因此上疏，开张北侵之议。
图成，上置琅邪城射堂壁上，游幸辄观焉。
九年，芳林园禊宴，使融爲曲水诗序，当时称之。
上以融才辩，使兼主客，接魏使房景高、宋弁。
弁见融年少，问： 主客年几？ 
融曰： 五十之年，久踰其半。 
景高又云： 在北闻主客曲水诗序胜延年，实愿一见。 
融乃示之。
后日，宋弁于瑶池堂谓融曰： 昔观相如封禅，以知汉武之德，今览王生诗序，用见齐主之盛。 
融曰： 皇家盛明，岂直比踪汉武，更惭鄙制，无以远匹相如。 
上以魏所送马不称，使融问之曰： 秦西冀北，实多骏骥，而魏之良马,乃驽不若,将旦旦信誓，有时而爽，駉駉之牧，遂不能嗣？ 
宋弁曰： 当是不习地土。 
融曰： 周穆马迹遍于天下，若骐骝之性，因地而迁，则造父之策，有时而踬。 
弁曰： 王主客何爲勤勤于千里？ 
融曰： 卿国既异其优劣，聊复相访，若千里斯至，圣上当驾鼓车。 
弁曰： 向意既须，必不能驾鼓车也。 
融曰： 买死马之骨，亦以郭隗之故。 
弁不能答。
融躁于名利，自恃人地，三十内望爲公辅。
初爲司徒法曹，诣王僧佑，因遇沈昭略，未相识。
昭略屡顾盼，谓主人曰： 是何年少？ 
融殊不平,谓曰： 仆出于扶桑，入于汤谷，照耀天下，谁云不知，而卿此问？ 
昭略云： 不知许事，且食蛤蜊。 
融曰： 物以群分，方以类聚，君长东隅，居然应嗜此族。 
其高自标置如此。
及爲中书郎，尝抚案叹曰： 爲尔寂寂，邓禹笑人。 
行遇朱雀桁开，路人填塞，乃捶车壁曰： 车中乃可无七尺，车前岂可乏八驺。 
及魏军动，竟陵王子良于东府募人，板融甯朔将军、军主。
融文辞捷速，有所造作，援笔可待，子良特相友好。
晚节大习骑马，招集江西伧楚数百人，并有干用，融特爲谋主。
武帝病笃暂绝，子良在殿内，太孙未入，融戎服绛衫，于中书省合口断东宫仗不得进，欲矫诏立子良。
诏草已立，上重苏，朝事委西昌侯鸾。
梁武谓范云曰： 左手据天下图，右手刎其喉，愚夫不爲。
主上大渐，国家自有故事，道路籍籍，将有非常之举，卿闻之乎？ 
云不敢答。
俄而帝崩，融乃处分以子良兵禁诸门，西昌侯闻，急驰到云龙门，不得进，乃曰： 有敕召我。 
仍排而入，奉太孙登殿，命左右扶出子良，指麾音响如锺，殿内无不从命。
融知不遂，乃释服还省，叹曰： 公误我。 
郁林深怨融，即位十馀日，收下廷尉狱。
使中丞孔珪倚爲奏曰： 融姿性刚险，立身浮竞，动迹惊群，抗言异类。近塞外微尘，苦求将领，遂招纳不逞，扇诱荒伧。
狡弄威声，专行权利，反复唇齿之间，倾动颊舌之内，威福自己，无所忌惮，诽谤朝政，历毁王公。谓己才流，无所推下，事暴远近，使融依源据答。 
融辞曰： 囚实顽蔽，触行多愆。
但夙忝门素，得奉教君子。
爰自总发，迄将立年，州闾乡党，见许愚慎。
过蒙大行皇帝奖育之恩，又荷文皇帝识擢之重，司徒公赐预士林，安陆王曲垂盼接，前后陈伐虏之计，亦仰简先朝。
今段犬羊乍扰，令囚草撰符诏。
及司徒宣敕招募，同例非一，实以戎事不小，不敢承教。
续蒙军号，赐使招集，衔敕而行，非敢虚扇。且 张弄威声 ，应有形迹。 专行权利 ，又无赃贿。 反复唇齿之间 ，未审悉与谁言？ 倾动颊舌之内 ，不容都无主此。
自上甘露颂及银瓮啓、三日诗序、接虏使语辞，竭思称扬，得非诽谤。
囚才分本劣，谬被策用，悚怍之情，夙宵兢惕，自循自省，并愧流言。
伏惟明皇临宇，普天蒙泽，戊寅赦恩，轻重必宥，百日旷期，始蒙旬日，一介罪身，独婴宪劾。 
融被收，朋友部曲，参问北寺，相继于道；请救于子良，子良不敢救；西昌侯固争不得。
诏于狱赐死，时年二十七。
临死叹曰： 我若不爲百岁老母，当吐一言。 
融意欲指斥帝在东宫时过失也。
先是，太学生会稽魏准，以才学爲融所赏，既欲奉子良，而准鼓成其事。
太学生虞羲、丘国宾窃相谓曰： 竟陵才弱，王中书无断，败在眼中矣。 
及融诛，召准入舍人省诘问，遂惧而死，举体皆青，时人以准胆破。
融文集行于时。
