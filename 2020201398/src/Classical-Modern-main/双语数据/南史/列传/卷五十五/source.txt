王茂字休连，一字茂先，太原祁人也。
祖深，北中郎司马。
父天生，宋末爲列将，克司徒袁粲，以勋历位郡守，封上黄县男。
茂年数岁，爲大父深所异，常曰： 此吾家千里驹，成门户者必此儿也。 
及长，好读兵书，究其大指。
性隐不交游，身长八尺，洁白美容仪。
齐武帝布衣时尝见之，叹曰： 王茂先年少堂堂如此，必爲公辅。 
后爲台郎，累年不调。
亦知齐之将亡，求爲边职。
久之，爲雍州长史、襄阳太守。
梁武便以王佐许之，事无大小皆询焉。
人或谮茂反，帝弗之信。
谮者骤言之，遣视其甲矟，则虫网焉，乃诛言者。
或云茂与帝不睦，帝诸腹心并劝除之。
而茂少有骁名，帝又惜其用，曰： 将举大事，便害健将，此非上策。 
乃令腹心郑绍叔往候之。
遇其卧，因问疾。茂曰： 我病可耳。 
绍叔曰： 都下杀害日甚，使君家门涂炭，今欲起义，长史那犹卧。 
茂因掷枕起，即袴褶随绍叔入见。武帝大喜，下床迎，因结兄弟，被推赤心，遂得尽力。
发雍部，遣茂爲前驱。
郢、鲁既平，从武帝东下爲军锋。
师次秣陵，东昏遣大将王珍国盛兵朱雀门，衆号二十万。
及战，梁武军引却，茂下马单刀直前，外甥韦欣庆勇力绝人，执铁缠矟翼茂而进，故大破之。
茂勋第一，欣庆力也。
建康城平，以茂爲护军将军，迁侍中、领军将军。
时东昏妃潘玉儿有国色，武帝将留之，以问茂。茂曰： 亡齐者此物，留之恐贻外议。 
帝乃出之。
军主田安啓求爲妇，玉儿泣曰： 昔者见遇时主，今岂下匹非类。
死而后已，义不受辱。 
及见缢，洁美如生。
舆出，尉吏俱行非礼。
乃以馀妃赐茂，亦潘之亚也。
群盗之烧神兽门，茂率所领应赴，爲盗所射。茂跃马而进，群盗反走。
茂以不能式遏奸盗，自表解职，优诏不许。加镇军将军，封望蔡县公。
是岁，江州刺史陈伯之叛，茂出爲江州刺史，南讨之。
伯之奔魏。
时九江新经军寇，茂务农省役，百姓安之。
四年，魏攻汉中，茂受诏西御，魏乃班师。
历位侍中，中卫将军，太子詹事，车骑将军，开府仪同三司，丹阳尹。
时天下无事，武帝方敦文雅，茂心颇怏怏，侍宴醉后，每见言色。武帝宥而不责。
进位司空。
茂性宽厚，居官虽无美誉，亦爲吏人所安。
居处方正，在一室衣冠俨然，虽仆妾莫见其惰容。
姿表瑰丽，须眉如画，爲衆所瞻望。
徙骠骑将军、开府同三司之仪、江州刺史。
在州不取奉，狱无滞囚，居处被服，同于儒者。
諡曰威。
