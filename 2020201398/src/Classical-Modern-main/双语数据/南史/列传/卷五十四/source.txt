其馀不知不载。哀太子大器字仁宗，简文嫡长子也。中大通四年，封宣城郡王。
太清二年十月，侯景寇建邺，敕太子爲台内大都督。
三年五月，简文即位。
六月丁亥，立爲皇太子。
大宝二年八月，景废简文，将害太子。
时景党称景命召之，太子方讲老子，将下床而刑人掩至。
太子顔色不变，徐曰： 久知此事，嗟其晚耳。 
刑者将以衣带绞之，太子曰： 此不能见杀。 
乃指系帐竿下绳，命取绞之而绝。
时年二十八。
太子性宽和，兼神用端嶷，在贼中每不屈意。
左右窃问其故，答曰： 贼若未须见杀，虽复陵傲呵叱，其终不敢言。
若见害时至，虽一日百拜，无益于死。 
问者又曰： 官今忧逼而神貌怡然，未喻此意。 
答曰： 吾自度死必在贼前，若诸叔外来，平夷羯寇，必前见杀，然后就死。
若其遂开拓上流，必先见杀，后取富贵。
何能以无益之愁，横忧必死之命。 
景之西上，携太子同行，及败归，船往往相失。
所乘船入枞阳浦，舟中腹心并劝因此入北。
太子曰： 自国家丧败，志不图生。
主上蒙尘，宁忍违离。
吾今若去，乃是叛父，非谓避贼。
天下岂有无父之国。 
便涕泗鸣咽，命即前进。
贼以太子有器度，每惮之。
恐爲后患，故先及祸。
承圣元年四月，追諡哀太子，祔太庙阴室。
