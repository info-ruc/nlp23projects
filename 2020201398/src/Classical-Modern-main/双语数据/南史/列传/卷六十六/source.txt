杜僧明周文育侯瑱侯安都欧阳頠黄法奭淳于量
章昭达吴明彻武帝征交址及讨元景仲，僧明、文育并有功。
侯景之乱，俱随武帝入援建邺。
武帝于始兴破兰裕，僧明爲前锋，斩裕。
又与蔡路养战于南野，僧明马被伤，武帝驰救之，以所乘马授僧明。
僧明上马复进，杀数十人，因而乘之，大败路养。
高州刺史李迁仕又据大臯，入灨石，以逼武帝。
武帝遣周文育爲前军，与僧明击走之。
迁仕与甯都人刘孝尚并力将袭南康，陈武又令僧明与文育等拒之。相持连战百馀日，卒禽迁仕，送于武帝。
及帝下南康，留僧明顿西昌，督安成、庐陵二郡军事。
梁元帝承制，授新州刺史、临江县子。
侯景遣于庆等寇南江，武帝顿豫章，命僧明爲前驱，所向克捷。
武帝表僧明爲长史，仍随东讨。
军至蔡洲，僧明率麾下烧贼水门大舰。
及景平，除南兖州刺史，进爵爲侯，仍领晋陵太守。
及荆州覆亡，武帝使僧明率吴明彻等随侯瑱西援，于江州病卒。
赠散骑常侍，諡曰威。
陈文帝即位，追赠开府仪同三司，配享武帝庙庭。
子晋嗣。
周文育字景德，义兴阳羡人也。
少孤贫，本居新安寿昌县，姓项氏，名猛奴。
年十一，能反复游水中数里，跳高六尺，与群儿聚戏，衆莫能及。
义兴人周荟爲寿昌浦口戍主，见而奇之，因召与语。
文育对曰： 母老家贫，兄弟姊并长大，困于赋役。 
荟哀之，乃随文育至家，就其母请文育养爲己子，母遂与之。
及荟秩满，与文育还都，见太子詹事周舍，请制名字，舍因爲立名爲文育，字景德。
命兄子弘让教之书计。
弘让善隶书，写蔡邕劝学及古诗以遗之，文育不之省，谓弘让曰： 谁能学此，取富贵但有大槊耳。 
弘让壮之，教之骑射，文育大悦。
司州刺史陈庆之与荟同郡，素相善，啓荟爲前军军主。
庆之使荟将五百人往新蔡悬瓠慰劳白水蛮。
蛮谋执荟以入魏，事觉，荟与文育拒之。
时贼徒甚盛，一日中战数十合，文育前锋陷阵，勇冠军中。
荟于阵战死，文育驰取其尸，贼不敢逼。
及夕，各引去。
文育身被九创，创愈，辞请还葬，庆之壮其节，厚加賵遗而遣之。
葬讫，会卢安兴爲南江督护，啓文育同行。
累征有功，除南海令。
安兴死后，文育与杜僧明攻广州，爲陈武帝所败，帝赦之。
后监州王劢以文育爲长流，深被委任。
劢被代，文育欲与劢俱下。
至大庾岭，诣卜者，卜者曰： 君北下不过作令长，南入则爲公侯。 
文育曰： 足钱便可，谁望公侯。 
卜人又曰： 君须臾当暴得银至二千两，若不见信，以此爲验。 
其夕，宿逆旅，有贾人求与文育博，文育胜之，得银二千两。
旦辞劢，劢问其故，文育以告，劢乃遣之。
武帝闻其还，大喜，分麾下配焉。
武帝之讨侯景，文育与杜僧明爲前军，克兰裕，援欧阳頠，皆有功。
武帝破蔡路养于南野，文育爲路养所围，四面数重，矢石雨下，所乘马死，文育右手搏战，左手解鞍，溃围而出。
与杜僧明等相得，并力复进，遂大败之。
武帝乃表文育爲府司马。
李迁仕之据大臯，遣其将军杜平虏入灨石鱼梁作城。
武帝命文育击之，平虏弃城走，文育据其城。
迁仕闻平虏败，留老弱于大臯，悉选精兵自将以攻文育。
文育与战，迁仕稍却，相持未解。
会武帝遣杜僧明来援，别破迁仕水军，迁仕衆溃，不敢过大臯，直走新淦。
梁元帝授文育义州刺史。
迁仕又与刘孝尚谋拒义军，武帝遣文育与侯安都、杜僧明、徐度、杜棱筑城于白口拒之。
文育频出与战，遂禽迁仕。
武帝发自南康，遣文育将兵五千，开通江路。
侯景将王伯丑据豫章，文育击走之，遂据其城。
累功封东迁县侯。
武帝军至白茅湾，命文育与杜僧明常爲军锋。
及至姑孰，与侯景将侯子鉴战，破之。
景平，改封南移县侯，累迁散骑常侍。
武帝诛王僧辩，令文育督衆军，会文帝于吴兴，围克杜龛。
又济江袭会稽太守张彪，得其郡城。
及文帝爲彪所袭，文育时顿城北香岩寺，文帝夜往趋之。
彪又来攻，文育苦战，遂破平彪。
武帝以侯瑱拥据江州，命文育讨之，仍除南豫州刺史，率兵袭盆城。
未克，徐嗣徽引齐人度江，据芜湖，诏徵文育还都。
嗣徽等乃列舰于青墩至于七矶，以断文育归路。
及夕，文育鼓噪而发，嗣徽等不能制。
至旦，反攻嗣徽，嗣徽骁将鲍砰独以小舰殿，文育乘单舴艋，跳入砰舰，斩砰，仍牵其舰而还，贼衆大骇。
因留船芜湖，自丹阳步上。
时武帝拒嗣徽于白城，适与文育会。
将战，风急，武帝曰： 矢不逆风。 
文育曰： 事急矣，当决之,何用古法。 
抽槊上马而进，衆军随之，风亦寻转，杀伤数百人。
嗣徽等移营莫府山，文育徙顿对之。
频战功最，进爵寿昌县公，给鼓吹一部。
及广州刺史萧勃举兵踰岭，诏文育督衆军讨之。
时新吴洞主余孝顷举兵应勃，遣其弟孝劢守郡城，自出豫章，据于石头。
勃使其子孜将兵与孝顷相会，又遣其别将欧阳頠顿军苦竹滩，傅泰据墌口城，以拒官军。
官军船少，孝顷有舴艋三百艘、舰百馀乘在上牢，文育遣军主焦僧度、羊柬潜军袭之，悉取而归，仍于豫章立栅。
时官军食尽，欲退还，文育不许。乃使人间行，遗周迪书，约爲兄弟，并陈利害。
迪得书甚喜，许馈以粮。
于是文育分遣老小，乘故船舫沿流俱下，烧豫章所立栅，僞退，孝顷望之大喜，因不设备。
文育由间道信宿达芊韶。
芊韶上流则欧阳頠、萧勃，下流则傅泰、馀孝顷，文育据其中间，筑城飨士，贼徒大骇。
欧阳頠乃退入泥溪，作城自守。
文育遣严威将军周铁武与长史陆山才袭頠，禽之。
于是盛陈兵甲，与頠乘舟而宴，以巡傅泰城下，因攻泰，克之。
萧勃在南康，闻之，衆皆股栗。
其将谭世远斩勃欲降，爲人所害。
世远军主夏侯明彻持勃首以降。
萧孜、馀孝顷犹据石头，武帝遣侯安都助文育攻之，孜降文育，孝顷退走新吴，广州平。
文育还顿豫章，以功授开府仪同三司。
王琳拥据上流，诏侯安都爲西道都督，文育爲南道都督，同会武昌。
与琳战于沌口，爲琳所执，后得逃归，请罪，诏不问，复其官爵。
及周迪破馀孝顷，孝顷子公扬、弟孝劢犹据旧栅，扰动南土，武帝复遣文育及周迪、黄法奭等讨之。
豫章内史熊昙朗亦率衆来会。
文育遣吴明彻爲水军，配周迪运粮，自率衆军入象牙江，筑城于金口。
公扬僞降，谋执文育，事觉，文育囚之送都，以其部曲分隶衆军。
乃舍舟爲步军，进据三陂。
王琳遣将曹庆救孝劢，分遣主帅常衆爱与文育相拒，自帅所领攻周迪、吴明彻军。
迪等败，文育退据金口。
熊昙朗因其失利，谋害文育以应衆爱。
文育监军孙白象颇知其事，劝令先之。
文育曰： 不可。
我旧兵少，客军多，若取昙朗，人皆惊惧，亡立至矣，不如推心抚之。 
初，周迪之败，弃船走，莫知所在。
及得迪书，文育喜，齎示昙朗，昙朗害之于坐。
武帝闻之，即日举哀，赠侍中、司空，諡曰忠湣。
初文育之据三陂，有流星坠地，其声如雷，地陷方一丈，中有碎炭数斗。
又军市中忽闻小儿啼，一市并惊，听之在土下，军人掘焉，得棺，长三尺，文育恶之。
俄而迪败，文育见杀。
天嘉二年，有诏配享武帝庙庭。
子屻嗣，位晋陵、定远二郡太守。侯瑱字伯玉，巴西充国人也。
父弘远，累世爲西蜀酋豪。
蜀贼张文萼据白崖山，有衆万人，梁益州刺史鄱阳王萧范命弘远讨之，弘远战死。
瑱固请复雠，每战先锋，遂斩文萼，由是知名。
因事范，范委以将帅之任。
山谷夷、獠不附者，并遣瑱征之。
累功授轻车府中兵参军、晋康太守。
范爲雍州刺史，瑱除冯翊太守。
范迁镇合肥，瑱又随之。
侯景围台城，范乃遣瑱辅其世子嗣入援都。
及城陷，瑱、嗣同退还合肥。仍随范徙镇盆城。
俄而范及嗣皆卒，瑱领其衆，依于豫章太守庄铁。
铁疑之，瑱惧不自安，诈引铁谋事，因刃之，据豫章之地。
后降于侯景将于庆。
庆送瑱于景，景以瑱与己同姓，托爲宗族，待之甚厚。
留其妻子及弟爲质，遣瑱随庆平蠡南诸郡。
及景败巴陵，景将宋子仙、任约等并爲西军所获，瑱乃诛景党与以应义师，景亦诛其弟及妻子。
梁元帝授瑱南兖州刺史、郫县侯。
仍随都督王僧辩讨景，恒爲前锋。
既复台城，景奔吴郡，僧辩使瑱追景，大败之于吴松江。
以功除南豫州刺史，镇姑孰。
及齐遣郭元建出濡须，僧辩遣瑱扞之，大败元建。
魏攻荆州，王僧辩以瑱爲前军赴援，未至而魏克荆州。
瑱顿九江，因卫晋安王还都。
承制以瑱爲侍中、江州刺史，加都督，改封康乐县公。
及司徒陆法和据郢州，引齐兵来寇，乃使瑱西讨，未至而法和入齐。
齐遣慕容恃德镇夏首，瑱攻之，恃德食尽请和，瑱还镇豫章。
僧辩使其弟僧愔与瑱共讨萧勃，及陈武帝诛僧辩，僧愔阴欲图瑱而夺其军，瑱知之，尽收僧愔徒党，僧愔奔齐。
是时瑱据中流，甚强，又以本事王僧辩，虽外示臣节，未肯入朝。
初，馀孝顷爲豫章太守，及瑱镇豫章，乃于新吴县别立城栅，与瑱相拒。
瑱留军人妻子于豫章，令从弟奫知后事，悉衆以攻孝顷，自夏迄冬弗能克。
奫与其部下侯方儿不协，方儿下攻奫，虏瑱军府妓妾金玉，归于武帝。
瑱既失根本，轻归豫章，豫章人拒之，乃趋盆城，就其将焦僧度。
僧度劝瑱投齐，瑱以武帝有大量，必能容己，乃诣阙请罪，武帝复其爵位。
永定二年，进位司空。
文帝即位，进授太尉。
王琳至栅口，又以瑱爲都督，侯安都等并隶焉。
天嘉元年二月，王琳引合肥漅湖之衆，舳舻相次而下。
瑱率军进兽槛洲。
明日合战，琳军少却。
及夕，东北风吹其舟舰并坏。
夜中有流星坠于贼营。
及旦风静，琳入浦，以鹿角绕岸，不敢复出。
时西魏将史宁蹑其上流，瑱闻之，知琳不能持久，收军却据湖浦，以待其弊。
及史宁至，围郢州，琳恐衆溃，乃率船东下，去芜湖十里而泊。
明日，齐人遣兵助琳，瑱令军中晨炊蓐食，顿芜湖洲尾以待之。
将战，有微风至自东南，衆军施拍纵火，定州刺史章昭达乘平虏大舰中江而进，琳军大败，脱走以免者十二三，琳因此入齐。
其年，诏以瑱爲都督五州诸军事，镇盆城。
周将贺若敦、独孤盛等来攻巴、湘，又以瑱爲西讨都督，大败盛军。
以功授湘州刺史，改封零陵郡公。
及周获吴明彻，乃以量爲都督水陆诸军事、车骑将军、都督、南兖州刺史。
十四年薨，赠司空。章昭达字伯通，吴兴武康人也。
性倜傥，轻财尚气。
少时，遇相者谓曰： 卿容貌甚善，须小亏，则当富贵。 
梁大同中，昭达爲东宫直后，因醉墯马，鬓角小伤，昭达喜之，相者曰： 未也。 
侯景之乱，昭达率乡人援台，爲流矢所中，眇其一目。
相者见之，曰： 卿相善矣，不久当富贵。 
台城陷，昭达还乡里，与陈文帝游，因结君臣分。
侯景平，文帝爲吴兴太守，昭达杖策来谒。
文帝见之大喜，因委以将帅，恩宠超于侪等。
陈武帝谋讨王僧辩，令文帝还长城招聚兵衆，以备杜龛，频使昭达往京口禀承计画。
僧辩诛后，杜龛遣其将杜泰来攻长城，昭达因从文帝进军吴兴以讨龛。
龛平，又从讨张彪于会稽，克之。
累功除定州刺史。
时留异拥据东阳，武帝患之，乃使昭达爲长山令，居其心腹。
天嘉元年，追论长城功，封欣乐县侯。寻随侯安都拒王琳，昭达乘平虏大舰，中流而进，先锋发拍，中贼舰。
王琳平，昭达策勋第一。
二年，除都督、郢州刺史。
周迪据临川反，诏昭达便道征之。
迪败走，征爲护军将军，改封邵武县侯。
四年，陈宝应纳周迪，共寇临川，又以昭达爲都督讨迪。
迪走，昭达乃踰岭讨陈宝应。
与战不利，因据上流爲筏，施拍其上，坏其水栅。
又出兵攻其步军。
方大合战，会文帝遣馀孝顷出自海道，适至，因并力乘之，遂定闽中，尽禽留异、宝应。
以功授镇军将军、开府仪同三司。
初，文帝尝梦昭达升台铉，及旦，以梦告之。
至是，侍宴酒酣，顾昭达曰： 卿忆梦不？
何以偿梦？ 
昭达对曰： 当效犬马之用，以尽臣节，自馀无以奉偿。 
寻出爲都督、江州刺史。
废帝即位，改封邵陵郡公。
华皎之反，其移文并假以昭达爲辞，又频遣使招之，昭达尽执其使送都。
秩满，征爲中抚大将军。
宣帝即位，进号车骑大将军，以还朝迟留，爲有司所劾，降号车骑将军。
欧阳纥据岭南反，诏昭达都督衆军征之。
纥闻昭达奄至，乃出顿洭口，聚沙石，盛以竹笼，置于水栅之外，用遏舟舰。
昭达居其上流，装舰造拍，以临贼栅。
又令人衔刀潜行水中，以斫竹笼，笼篾皆解。
因纵大舰突之，大败纥，禽之送都。
广州平，进位司空。
太建二年，征江陵。
时梁明帝与周军大蓄舟舰于青泥中，昭达分遣偏将钱道戢、程文季乘轻舟焚之。
周又于峡口南岸筑垒，名安蜀城，于江上横引大索，编苇爲桥，以度军粮。
昭达乃命军士爲长戟，施楼船上，仰割其索。
索断粮绝，因纵兵攻其城，降之。三年，于军中病薨，赠大将军。
昭达性严刻，每奉命出征，必昼夜倍道；然其所克，必推功将帅。
厨膳饮食，并同群下，将士亦以此附之。
每饮会，必盛设女伎杂乐，备羌、胡之声，音律姿容，并一时之妙，虽临敌弗之废也。
四年，配享文帝庙庭。
子大宝，袭邵陵郡公，位丰州刺史。
在州贪纵，百姓怨酷，后主乙太仆卿李晕代之，乃袭杀晕而反。
寻被禽，枭首朱雀航，夷三族。
吴明彻字通照，秦郡人也。
父树，梁右军将军。
明彻幼孤，性至孝。
年十四，感坟茔未修，家贫无以取给，乃勤力耕种。
时天下亢旱，苗稼焦枯，明彻哀愤，每之田中号哭，仰天自诉。
居数日，有自田还者，云苗已更生，明彻疑其紿己，及往如言，秋而大获，足充葬用。
时有伊氏者，善占墓，谓其兄曰： 君葬日，必有乘白马逐鹿者经坟，此是最小孝子大贵之征。 
至时果有应。
明彻即树之小子也。
及侯景寇都，明彻有粟麦三千馀斛，而邻里饥餧，乃白诸兄曰： 今人不图久，奈何不与乡里共此。 
于是计口平分，同其丰俭，群盗闻而避焉，赖以存者甚衆。
陈武帝镇京口，深相要结，明彻乃诣武帝，帝爲之降阶，执手即席。
明彻亦微涉书史经传，就汝南周弘正学天文、孤虚、遁甲，略通其术，颇以英雄自许，武帝亦深奇之。
及受禅，授安南将军，与侯安都、周文育将兵讨王琳。
及衆军败没，明彻自拔还都。
文帝即位，以本官加右卫将军。
及周迪反，诏以明彻爲江州刺史，领豫章太守，总衆军以讨迪。
明彻雅性刚直，统内不甚和，文帝闻之，遣安成王顼代明彻，令以本号还朝。
天嘉五年，迁吴兴太守。
及引辞之郡，帝谓曰： 吴兴虽郡，帝乡之重，故以相授。 
废帝即位，授领军将军，寻迁丹阳尹，仍诏以甲仗四十人出入殿省。
到仲举之矫令出宣帝也，毛喜知其诈，宣帝惧，遣喜与明彻筹焉。
明彻曰： 嗣君谅闇，万机多阙，殿下亲实周、召，德冠伊、霍，愿留中深计，慎勿致疑。 
及湘州刺史华皎阴有异志，诏授明彻都督、湘州刺史，仍与征南大将军淳于量等讨皎。
皎平，授开府仪同三司，进爵爲公。
太建五年，朝议北征，公卿互有异同，明彻决策请行。
诏加侍中、都督征讨诸军事，总衆军十余万发都，缘江城镇，相续降款。
军至秦郡，齐大将军尉破胡将兵爲援，破走之，秦郡降。
宣帝以秦郡明彻旧邑，诏具太牢，令拜祠上冢，文武羽仪甚盛，乡里荣之。
进克仁州。授征北大将军，进封南平郡公。
进逼寿阳，齐遣王琳拒守，明彻乘夜攻之，中宵而溃。齐兵退据相国城及金城。
明彻令军中益修攻具，又遏肥水灌城，城中苦湿，多腹疾，手足皆肿，死者十六七。
会齐遣大将皮景和率兵数十万来援，去寿春三十里，顿军不进。
诸将咸曰： 计将安出？ 
明彻曰： 兵贵在速，而彼结营不进，自挫其锋，吾知其不敢战明矣。 
于是躬擐甲胄，四面疾攻，城中震恐，一鼓而禽王琳等送建邺。
景和惧而遁走。
诏以爲车骑大将军、豫州刺史，增封并前三千五百户。
遣谒者萧淳就寿阳授策，明彻于城南设坛，士卒二十万，陈旗鼓戈甲，登坛拜受，成礼而退。
六年，自寿阳入朝，舆驾幸其第，赐锺磬一部。
七年，进攻彭城，军至吕梁，又大破齐军。
八年，进位司空，给大都督鈇钺、龙麾。
寻授都督、南兖州刺史。
及周灭齐，宣帝将事徐、兖。
九年，诏明彻北侵，令其世子慧觉摄行州事。
军至吕梁，周徐州总管梁士彦率衆拒战，明彻频破之。仍迮清水以灌其城，攻之甚急，环列舟舰于城下。
周遣上大将军王轨救之。
轨轻行自清水入淮口，横流竖木，以铁锁贯车轮，遏断船路。
诸将闻之甚恐，议欲破堰拔军，以舫载马。
马明戌裴子烈曰： 君若决堰下船，船必倾倒，岂可得乎？
不如前遣马出。 
适会明彻苦背疾甚笃，知事不济，遂从之。
乃遣萧摩诃帅马军数千前还，明彻仍自决其堰，乘水力以退军。
及至清口，水力微，舟舰并不得度，衆军皆溃。
明彻穷蹙，乃就执。
周封怀德郡公，位大将军。
以忧遘疾，卒于长安，后故吏盗其柩归。
至德元年，诏追封邵陵侯，以其息慧觉嗣。
