萧思话，南兰陵人，宋孝懿皇后弟子也。
父源之字君流，历徐、兖二州刺史。
永初元年卒，赠前将军。
思话十许岁时，未知书，好骑屋栋，打细腰鼓，侵暴邻曲，莫不患毒之。
自此折节，数年中遂有令誉。
颇工隶书，善弹琴，能骑射。
后袭爵封阳县侯。
元嘉中，爲青州刺史。
亡命司马朗之兄弟聚党谋爲乱，思话遣北海太守萧汪之讨斩之。
八年，魏军大至，乃弃镇奔平昌。
魏军定不至，由是征系尚方。
初在青州，常所用铜斗覆在药厨下，忽于斗下得二死雀。
思话叹曰： 斗覆而双雀殒，其不祥乎？ 
既而被系。
及梁州刺史甄法护在任失和，氐帅杨难当因此寇汉中，乃自徒中起思话爲梁、南秦二州刺史，平汉中，悉收侵地，置戍葭萌水。
思话迁镇南郑。
法护，中山无极人也。
过江，寓居南郡。
弟法崇自少府爲益州刺史。
法护委镇之罪，爲府所收，于狱赐死。
文帝以法崇受任一方，命言法护病卒。
文帝使思话上定汉中本末，下之史官。
十四年，迁临川王义庆平西长史、南蛮校尉。
文帝赐以弓琴，手敕曰： 前得此琴，言是旧物，今以相借，并往桑弓一张，材理乃快。
良材美器，宜在尽用之地，丈人真无所与让也。 
尝从文帝登锺山北岭，中道有磐石清泉，上使于石上弹琴，因赐以银锺酒，谓曰： 相赏有松石间意。 
历甯蛮校尉，雍州刺史，监四州军事，征爲吏部尚书。
思话以去州无复事力，倩府军身九人。
文帝戏之曰： 丈人终不爲田父于闾里，何忧无人使邪？ 
未拜，迁护军将军。
是时，魏攻悬瓠，文帝将大举北侵，朝士佥同，思话固谏不从。
魏军退，即代孝武爲徐、兖二州刺史，监四州军事。
后爲围碻磝城不拔，退师历下，爲江夏王义恭所奏免官。
元凶弑立，以爲徐、兖二州刺史，即起义以应孝武。
孝武即位，征爲尚书左仆射，固辞，改爲中书令、丹阳尹、散骑常侍。
时都下多劫掠，二旬中十七发，引咎陈逊，不许。
后拜郢州刺史，加都督。
卒，赠征西将军、开府仪同三司，諡曰穆侯。
思话外戚令望，早见任待，历十二州，杖节监督者九焉。
所至虽无皎皎清节，亦无秽黩之累。
爱才好士，人多归之。
