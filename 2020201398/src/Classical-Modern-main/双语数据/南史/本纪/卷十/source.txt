陈本纪下高宗孝宣皇帝讳顼，字绍世，小字师利，始兴昭烈王第二子也。
梁中大通二年七月辛酉生，有赤光满室。
少宽容，多智略。
及长，美容仪，身长八尺三寸，垂手过膝，有勇力，善骑射。
武帝平侯景，镇京口，梁元帝征武帝子侄入侍，武帝遣帝赴江陵。
累官爲中书侍郎。
时有军主李总与帝有旧，每同游处，帝尝夜被酒，张灯而寐，总适出，寻反，乃见帝是大龙，便惊走他室。
魏平江陵，迁于长安。
帝貌若不慧，魏将杨忠门客张子煦见而奇之，曰： 此人虎头，当大贵也。 
永定元年，遥袭封始兴郡王。
文帝嗣位，改封安成王。
天嘉三年，自周还，授侍中、中书监、中卫将军，置佐史。
历位司空、尚书令。
废帝即位，拜司徒、录尚书、都督中外诸军事。
光大二年正月，进位太傅，领司徒，加殊礼，剑履上殿。
十一月甲寅，慈训太后黜废帝爲临海王，以帝入缵皇统。
是月，齐武成帝殂。
太建元年春正月甲午，皇帝即位于太极前殿，大赦，改元。
文武赐位一阶，孝悌力田及爲父后者，赐爵一级，鳏寡不能自存者，人赐谷五斛。
复太皇太后尊号曰皇太后。
立妃柳氏爲皇后，世子叔宝爲皇太子。
封皇子江州刺史康乐侯叔陵爲始兴王，奉昭烈王祀。
乙未，谒太庙。
丁酉，分命大使，观省四方风俗。
以尚书仆射沈钦爲左仆射，度支尚书王劢爲右仆射。
帝之在田，本有恢弘之度，及居尊位，实允天人之属。
于时国步初弭，创痍未复，淮南之地，并入于齐。
帝志复旧境，意反侵地，强弱之形，理则县绝，犯斯不韪，适足爲禽。
及周兵灭齐，乘胜而举，略地还至江际，自此惧矣。
既而修饰都城，爲扞御之备，获铭云： 二百年后，当有痴人修破吾城者。 
时莫测所从云。
后主讳叔宝，字元秀，小字黄奴，宣帝嫡长子也。
梁承圣二年十一月戊寅，生于江陵。
明年，魏平江陵，宣帝迁于长安，留后主于穰城。
天嘉三年，归建邺，立爲安成王世子。
光大二年，累迁侍中。
太建元年正月甲午，立爲皇太子。
十四年正月甲寅，宣帝崩。
乙卯，始兴王叔陵构逆伏诛。
丁巳，太子即皇帝位于太极前殿，大赦，在位文武及孝悌力田爲父后者，并赐爵一级，孤老鳏寡不能自存者，赐谷人五斛、帛二匹。
癸亥，以侍中、丹阳尹、长沙王叔坚爲骠骑将军、开府仪同三司、扬州刺史。
乙丑，尊皇后爲皇太后。
丁卯，立皇弟叔重爲始兴王，奉昭烈王祀。
己巳，立妃沈氏爲皇后。
辛未，立皇弟叔俨爲寻阳王，叔慎爲岳阳王，叔达爲义阳王，叔熊爲巴山王，叔虞爲武昌王。
甲戌，设无碍大会于太极前殿。
三月癸亥，诏内外衆官九品以上，各荐一人。
又诏求忠谠，无所隐讳。
己巳，以新除翊左将军永阳王伯智爲尚书仆射。
夏四月丙申，立皇子永康公胤爲皇太子，赐天下爲父后者爵一级，王公以下赉帛各有差。
庚子，诏： 镂金银薄、庶物化生、土木人、彩华之属，及布帛短狭轻疏者，并伤财废业，尤成蠹患。
又僧尼道士，挟邪左道，不依经律，人间淫祀祅书诸珍怪事，详爲条制，并皆禁绝。 
秋七月辛未，大赦。
是月，自建邺至荆州，江水色赤如血。
八月癸未，天有声如风水相激。
乙酉夜，又如之。
九月丙午，设无碍大会于太极前殿，舍身及乘舆御服，大赦。
辛亥夜，天东北有声如虫飞，渐移西北。
丙寅，以骠骑将军、开府仪同三司、扬州刺史长沙王叔坚爲司空，征南将军、江州刺史豫章王叔英即本号开府仪同三司。
至德元年春正月壬寅，大赦，改元。
以征南将军、江州刺史豫章王叔英爲中卫大将军；以司空、骠骑将军、开府仪同三司、扬州刺史长沙王叔坚爲江州刺史；征东将军、开府仪同三司、东扬州刺史司马消难进号车骑将军。
癸卯，立皇子深爲始安王。
秋八月丁卯，以骠骑将军、开府仪同三司长沙王叔坚爲司空。
九月丁巳，天东南有声如虫飞。
冬十一月丁酉，立皇弟叔平爲湘东王，叔敖爲临贺王，叔宣爲阳山王，叔穆爲西阳王，叔俭爲南安王，叔澄爲南郡王，叔兴爲沅陵王，叔韶爲岳山王，叔纯爲新兴王。
十二月丙辰，头和国遣使朝贡。
司空、长沙王叔坚有罪免。
戊午夜，天开，自西北至东南，其内有青黄杂色，隆隆若雷声。
二年春正月丁卯，分遣大使，巡省风俗。
癸巳，大赦。
夏五月戊子，以吏部尚书江总爲尚书仆射。
秋七月壬午，皇太子加元服，在位文武赐帛各有差。
孝悌力田爲父后者，赐爵一级；鳏寡癃老不能自存者，人谷五斛。
冬十一月丙寅，大赦。
是月，盘盘、百济国并遣使朝贡。
三年春正月戊午朔，日有蚀之。
庚午，镇左将军长沙王叔坚即本号开府仪同三司。
三月辛酉，前丰州刺史章大宝举兵反。
夏四月庚戌，丰州义军主陈景详斩大宝，传首建邺。
冬十月己丑，丹丹国遣使朝贡。
十一月己未，诏修复仲尼庙。
辛巳，幸长干寺，大赦。
十二月癸卯，高丽国遣使朝贡。
是岁，梁明帝殂。
四年春正月甲寅，诏王公以下各荐所知，无隔舆皁。
二月丙申，立皇弟叔谟爲巴东王，叔显爲临江王，叔坦爲新会王，叔隆爲新甯王。
夏五月丁巳，立皇子庄爲会稽王。
秋九月甲午，幸玄武湖，肄舻舰阅武。
丁未，百济国遣使朝贡。
冬十月癸亥，以尚书仆射江总爲尚书令，吏部尚书谢侑爲尚书仆射。
十一月己卯，大赦。
祯明元年春正月戊寅，大赦，改元。
乙未，地震。
秋九月庚寅，梁太傅安平王萧岩、荆州刺史萧瓛，遣其都官尚书沈君公诣荆州刺史陈慧纪请降。
辛卯，岩等帅其文武官男女济江。
甲午，大赦。
冬十一月丙子，以萧岩爲平东将军、开府仪同三司、东扬州刺史。
丁亥，以骠骑大将军、开府仪同三司豫章王叔英爲兼司徒。
十二月丙辰，以前镇卫大将军、开府仪同三司、东扬州刺史鄱阳王伯山爲镇卫大将军、开府仪同三司。
二年春正月辛巳，立皇子恮爲东阳王，恬爲钱唐王。
夏四月戊申，有群鼠无数，自蔡洲岸入石头，渡淮至于青塘两岸，数日自死，随流出江。
是月，郢州南浦水黑如墨。
五月甲午，东冶铸铁，有物赤色，大如数升，自天坠鎔所，有声隆隆如雷，铁飞出墙外，烧人家。
六月戊戌，扶南国遣使朝贡。
庚子，废皇太子胤爲吴兴王，立扬州刺史始安王深爲皇太子。
辛丑，以太子詹事袁宪爲尚书仆射。
丁巳，大风自西北激涛水入石头城，淮渚暴溢，漂没舟乘。
冬十月己亥，立皇子藩爲吴王。
己酉，幸莫府山，大校猎。
十一月丁卯，诏克日于大政殿讯狱。
丙子，立皇弟叔荣爲新昌王，叔匡爲太原王。
初隋文帝受周禅，甚敦邻好，宣帝尚不禁侵掠。
太建末，隋兵大举，闻宣帝崩，乃命班师，遣使赴吊，修敌国之礼，书称姓名顿首。而后主益骄，书末云： 想彼统内如宜，此宇宙清泰。 
隋文帝不说，以示朝臣。
清河公杨素以爲主辱，再拜请罪，及襄邑公贺若弼并奋求致讨。
后副使袁彦聘隋，窃图隋文帝状以归，后主见之，大骇曰： 吾不欲见此人。 
每遣间谍，隋文帝皆给衣马，礼遣以归。
后主愈骄，不虞外难，荒于酒色，不恤政事，左右嬖佞珥貂者五十人，妇人美貌丽服巧态以从者千馀人。
常使张贵妃、孔贵人等八人夹坐，江总、孔范等十人预宴，号曰 狎客 。
先令八妇人襞采笺，制五言诗，十客一时继和，迟则罚酒。
君臣酣饮，从夕达旦，以此爲常。
而盛修宫室，无时休止。
税江税市，征取百端。刑罚酷滥，牢狱常满。
覆舟山及蒋山柏林，冬月常多采醴，后主以爲甘露之瑞。
前后灾异甚多。
有神自称老子，游于都下，与人对语而不见形，言吉凶多验，得酒辄釂之，经三四年乃去。
船下有声云 明年乱 。
视之，得婴儿长三尺而无头。
蒋山衆鸟鼓两翼以拊膺，曰 奈何帝！
奈何帝！ 
又建邺城无故自坏。
青龙出建阳门，井涌雾，赤地生黑白毛，大风拔朱雀门，临平湖草旧塞，忽然自通。
后主又梦黄衣人围城，乃尽去绕城橘树。
又见大蛇中分，首尾各走。
夜中索饮，忽变爲血。
有血沾阶至于坐床头而火起。
有狐入其床下，捕之不见。
以爲祅，乃自卖于佛寺爲奴以禳之。
于郭内大皇佛寺起七层塔，未毕，火从中起，飞至石头，烧死者甚衆。
又采木湘州，拟造正寝，筏至牛渚矶，尽没水中，既而渔人见筏浮于海上。
起齐云观，国人歌曰： 齐云观，寇来无际畔。 
始北齐末，诸省官人多称省主，未几而灭。
至是举朝亦有此称，识者以爲省主，主将见省之兆。
隋文帝谓仆射高熲曰： 我爲百姓父母，岂可限一衣带水不拯之乎？ 
命大作战船。
人请密之，隋文帝曰： 吾将显行天诛，何密之有！
使投柿于江，若彼能改，吾又何求。 
及纳梁萧瓛、萧岩，隋文愈忿，以晋王广爲元帅，督八十总管致讨。
乃送玺书，暴后主二十恶。
又散写诏书，书三十万纸，遍喻江外。
诸军既下，江滨镇戍相继奏闻。
新除湘州刺史施文庆、中书舍人沈客卿掌机密，并抑而不言。
初萧岩、萧瓛之至也，德教学士沈君道梦殿前长人，朱衣武冠，头出栏上，攘臂怒曰： 那忽受叛萧误人事。 
后主闻之，忌二萧，故远散其衆，以岩爲东扬州刺史，瓛爲吴州刺史。
使领军任忠出守吴兴郡，以襟带二州。
使南平王嶷镇江州，永嘉王彦镇南徐州。
寻召二王赴期明年元会，命缘江诸防船舰，悉从二王还都爲威势，以示梁人之来者，由是江中无一斗船。
上流诸州兵，皆阻杨素军不得至。
都下甲士尚十余万人。
及闻隋军临江，后主曰： 王气在此，齐兵三度来，周兵再度至，无不摧没。
虏今来者必自败。 
孔范亦言无渡江理。
但奏伎纵酒，作诗不辍。
三年春正月乙丑朔，朝会，大雾四塞，入人鼻皆辛酸。
后主昏睡，至晡时乃罢。
是日，隋将贺若弼自北道广陵济，韩擒趋横江济，分兵晨袭采石，取之。
进拔姑孰，次于新林。
时弼攻下京口，缘江诸戍望风尽走，弼分兵断曲阿之冲而入。
丙寅，采石戍主徐子建至告变。
戊辰，乃下诏曰： 犬羊陵纵，侵窃郊畿，蜂虿有毒，宜时扫定，朕当亲御六师，廓清八表，内外并可戒严。 
于是以萧摩诃爲皇畿大都督，樊猛爲上流大都督，樊毅爲下流大都督，司马消难、施文庆并爲大监军，重立赏格，分兵镇守要害，僧尼道士尽皆执役。
庚午，贺若弼攻陷南徐州。
辛未，韩擒又陷南豫州。
隋军南北道并进。
辛巳，贺若弼进军锺山，顿白土冈之东南，衆军败绩。
弼乘胜进军宫城，烧北掖门。
是时，韩擒率衆自新林至石子冈，镇东大将军任忠出降擒，仍引擒经朱雀航趣宫城，自南掖门入。
城内文武百司皆遁出，唯尚书仆射袁宪、后合舍人夏侯公韵侍侧。
宪劝端坐殿上，正色以待之。
后主曰： 锋刃之下，未可及当，吾自有计。 
乃逃于井。
二人苦谏不从，以身蔽井，后主与争久之方得入。
沈后居处如常。
太子深年十五，闭合而坐，舍人孔伯鱼侍焉。
戍士叩合而入，深安坐劳之曰： 戎旅在涂，不至劳也。 
既而军人窥井而呼之，后主不应。
欲下石，乃闻叫声。
以绳引之，惊其太重，及出，乃与张贵妃、孔贵人三人同乘而上。
隋文帝闻之大惊。
开府鲍宏曰： 东井上于天文爲秦，今王都所在，投井其天意邪。 
先是江东谣多唱王献之桃叶辞，云： 桃叶复桃叶，度江不用烜，但度无所苦，我自接迎汝。 
及晋王广军于六合镇，其山名桃叶，果乘陈船而度。
丙戌，晋王广入据台城，送后主于东宫。
三月己巳，后主与王公百司，同发自建邺，之长安。
隋文帝权分京城人宅以俟，内外修整，遣使迎劳之，陈人讴咏，忘其亡焉。
使还奏言： 自后主以下，大小在路，五百里累累不绝。 
隋文帝嗟叹曰： 一至于此。 
及至京师，列陈之舆服器物于庭，引后主于前，及前后二太子、诸父诸弟衆子之爲王者，凡二十八人；司空司马消难、尚书令江总、仆射袁宪、骠骑萧摩诃、护军樊毅、中领军鲁广达、镇军将军任忠、吏部尚书姚察、侍中中书令蔡征、左卫将军樊猛，自尚书郎以上二百余人，文帝使纳言宣诏劳之。
次使内史令宣诏让后主，后主伏地屏息不能对，乃见宥。
隋文帝诏陈武、文、宣三帝陵，总给五户分守之。
初，武帝始即位，其夜奉朝请史普直宿省，梦有人自天而下，导从数十，至太极殿前，北面执玉策金字曰： 陈氏五帝三十二年。 
及后主在东宫时，有妇人突入，唱曰 毕国主 。
有鸟一足，集其殿庭，以嘴画地成文，曰： 独足上高台，盛草变爲灰，欲知我家处，朱门当水开。 
解者以爲独足盖指后主独行无衆，盛草言荒秽，隋承火运，草得火而灰。及至京师，与其家属馆于都水台，所谓上高台当水也。
其言皆验。
或言后主名叔宝，反语爲 少福 ，亦败亡之征云。
既见宥，隋文帝给赐甚厚，数得引见，班同三品。
每预宴，恐致伤心，爲不奏吴音。
后监守者奏言： 叔宝云， 既无秩位，每预朝集，愿得一官号 。 
隋文帝曰： 叔宝全无心肝。 
监者又言： 叔宝常耽醉，罕有醒时。 
隋文帝使节其酒，既而曰： 任其性；不尔，何以过日。 
未几，帝又问监者叔宝所嗜。
对曰： 嗜驴肉。 
问饮酒多少？对曰： 与其子弟日饮一石。 
隋文帝大惊。
及从东巡，登芒山，侍饮，赋诗曰： 日月光天德，山川壮帝居，太平无以报，愿上东封书。 
并表请封禅，隋文帝优诏谦让不许。
后从至仁寿宫，常侍宴，及出，隋文帝目之曰： 此败岂不由酒；将作诗功夫，何如思安时事。
当贺若弼度京口，彼人密啓告急，叔宝爲饮酒，遂不省之。高熲至日，犹见啓在床下，未开封。
此亦是可笑，盖天亡也。
昔苻氏所征得国，皆荣贵其主。
苟欲求名，不知违天命，与之官，乃违天也。 
隋文帝以陈氏子弟既多，恐京下爲过，皆分置诸州县，每岁赐以衣服以安全之。
后主以隋仁寿四年十一月壬子，终于洛阳，时年五十二。
赠大将军，封长城县公，諡曰炀。
葬河南洛阳之芒山。
