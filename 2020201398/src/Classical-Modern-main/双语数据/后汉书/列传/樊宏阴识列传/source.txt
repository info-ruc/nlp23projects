樊宏子儵族曾孙准阴识弟兴
樊宏字靡卿，南阳湖阳人也，世祖之舅。其先周仲山甫，封于樊，因而氏焉，为乡里著姓。
父重，字君云，世善农稼，好货殖。
重性温厚，有法度，三世共财，子孙朝夕礼敬，常若公家。
其营理产业，物无所弃，课役童隶，各得其宜，故能上下戮力，财利岁倍，至乃开广田土三百余顷。
其所起庐舍，皆有重堂高阁，陂渠灌注。
又池鱼牧畜，有求必给。
尝欲作器物，先种梓漆，时人嗤之，然积以岁月，皆得其用，向之笑者咸求假焉。
资至巨万，而赈赡宗族，恩加乡闾。
外孙何氏兄弟争财，重耻之，以田二顷解其忿讼。
县中称美，推为三老。
年八十余终。
其素所假贷人间数百万，遗令焚削文契。
责家闻者皆惭，争往偿之，诸子从敕，竟不肯受。
宏少有志行。
王莽末，义兵起，刘伯升与族兄赐俱将兵攻湖阳，城守不下。
赐女弟为宏妻，湖阳由是收系宏妻子，令出譬伯升，宏因留不反。
湖阳军帅欲杀其妻子，长吏以下共相谓曰： 樊重子父，礼义恩德行于乡里，虽有罪，且当在后。 
会汉兵日盛，湖阳惶急，未敢杀之，遂得免脱。
更始立，欲以宏为将，宏叩头辞曰： 书生不习兵事。 
竟得免归。与宗家亲属作营堑自守，老弱归之者千余家。
时赤眉贼掠唐子乡，多所残杀，欲前攻宏营，宏遣人持牛酒米谷，劳遗赤眉。
赤眉长老先闻宏仁厚，皆称曰： 樊君素善，且今见待如此，何心攻之。 
引兵而去，遂免寇难。
世祖即位，拜光禄大夫，位特进，次三公。
建武五年，封长罗侯。
十三年，封弟丹为射阳侯，兄子寻玄乡侯，族兄忠更父侯。
十五年，定封宏寿张侯。
十八年，帝南祠章陵，过湖阳，祠重墓，追爵谥为寿张敬侯，立庙于湖阳，车驾每南巡，常幸其墓，赏赐大会。
宏为人谦柔畏慎，不求苟进。
常戒其子曰： 富贵盈溢，未有能终者。
吾非不喜荣势也，天道恶满而好谦，前世贵戚皆明戒也。
保身全己，岂不乐哉！ 
每当朝会，辄迎期先到，俯伏待事，时至乃起。
帝闻之，常敕驺骑临朝乃告，勿令豫到。
宏所上便宜及言得失，辄手自书写，毁削草本。
公朝访逮，不敢众对。
宗族染其化，未尝犯法。
帝甚重之。
及病困，车驾临视，留宿，问其所欲言。
宏顿首自陈： 无功享食大国，诚恐子孙不能保全厚恩，令臣魂神惭负黄泉，愿还寿张，食小乡亭。 
帝悲伤其言，而竟不许。二十七年，卒。
遗敕薄葬，一无所用，以为棺柩一臧，不宜复见，如有腐败，伤孝子之心，使与夫人同坟异臧。
帝善其令，以书示百官，因曰： 今不顺寿张侯意，无以彰其德。
且吾万岁之后，欲以为式。 
赙钱千万，布万匹，谥为恭侯，赠以印绶，车驾亲送葬。
子鯈嗣。
帝悼宏不已，复封少子茂为平望侯。
樊氏侯者凡五国。
明年，赐鯈弟鲔及从昆弟七人合钱五千万。
论曰：昔楚顷襄王问阳陵君曰： 君子之富何如？ 
对曰： 假人不德不责，食人不使不役，亲戚爱之，众人善之。 
视事三年，以疾征，三转为尚书令，明习故事，遂见任用。
元初三年，代周暢为光禄勋。
五年，卒于官。阴识字次伯，南阳新野人也，光烈皇后之前母兄也。
其先出自管仲，管仲七世孙修，自齐适楚，为阴大夫，因而氏焉。
秦、汉之际，始家新野。
及刘伯升起义兵，识时游学长安，闻之，委业而归，率子弟、宗族、宾客千余人往诣伯升。
伯升乃以识为校尉。
更始元年，迁偏将军，从攻宛，别降新野、阳、杜衍、冠军、湖阳。
二年，更始封识阴德侯，行大将军事。
建武元年，光武遣使迎阴贵人于新野，并征识。
识随贵人至，以为骑都尉，更封阴乡侯。
二年，以征伐军功增封，识叩头让曰： 天下初定，将帅有功者众，臣托属掖廷，仍加爵邑，不可以示天下。 
帝甚美之，以为关都尉，镇函谷。
迁侍中，以母忧辞归。
十五年，定封原鹿侯。
及显宗立为皇太子，以识守执金吾，辅导东宫。
帝每巡郡国，识常留镇守京师，委以禁兵。
入虽极言正议，及与宾客语，未尝及国事。
帝敬重之，常指识以敕戒贵戚，激厉左右焉。
识所用掾史皆简贤者，如虞廷、傅宽、薛等，多至公卿校尉。
显宗即位，拜为执金吾，位特进。
永平二年，卒，赠以本官印绶，谥曰贞侯。
