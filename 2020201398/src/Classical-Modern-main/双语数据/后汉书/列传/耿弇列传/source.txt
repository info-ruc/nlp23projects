耿弇字伯昭，扶风茂陵人也。
其先武帝时以吏二千石自巨鹿徙焉。
父况，字侠游，以明经为郎，与王莽从弟伋共学《老子》于安丘先生，后为朔调连率。
弇少好学，习父业。常见郡尉试骑士，建旗鼓，肄驰射，由是好将帅之事。
及王莽败，更始立，诸将略地者，前后多擅威权，辄改易守、令。
况自以莽之所置，怀不自安。
时，弇年二十一，乃辞况奉奏诣更始，因赍贡献，以求自固之宜。
及至宋子，会王郎诈称成帝子子舆，起兵邯郸，弇从吏孙仓、卫包于道共谋曰： 刘子舆成帝正统，舍此不归，远行安之？ 弇按剑曰： 子舆弊贼，卒为降虏耳。
我至长安，与国家陈渔阳、上谷兵马之用，还出太原、代郡，反复数十日，归发突骑以辚乌合之众，如摧枯折腐耳。
观公等不识去就，族灭不久也！ 仓、包不从，遂亡降王郎。弇道闻光武在卢奴，乃驰北上谒，光武留署门下吏。弇因说护军朱祐，求归发兵，以定邯郸。
光武笑曰： 小儿曹乃有大意哉！ 因数召见加恩慰。
弇因从光武北至蓟。
闻邯郸兵方到，光武将欲南归，召官属计议。
弇曰： 今兵从南来，不可南行。
渔阳太守彭宠，公之邑人；上谷太守，即弇父也。
发此两郡，控弦万骑，邯郸不足虑也。 光武官属腹心皆不肯，曰： 死尚南首，奈何北行入囊中？ 光武指弇曰： 是我北道主人也。 会蓟中乱，光武遂南驰，官属各分散。
弇走昌平就况，因说况使寇恂东约彭宠，各发突骑二千匹，步兵千人。
弇与景丹、寇恂及渔阳兵合军而南，所过击斩王郎大将、九卿、校尉以下四百余级，得印绶百二十五，节二，斩首三万级，定涿郡、中山、巨鹿、清河、河间凡二十二县，遂及光武于广阿。
是时，光武方攻王郎，传言二郡兵为邯郸来，众皆恐。
既而悉诣营上谒。
光武见弇等，说，曰： 当与渔阳、上谷士大夫共此大功。 乃皆以为偏将军，使还领其兵。
加况大将军、兴义侯，得自置偏裨。
弇等遂从拔邯郸。
时，更始征代郡太守赵永，而况劝永不应召，令诣于光武。
光武遣永复郡。
永北还，而代令张晔据城反畔，乃招迎匈奴、乌桓以为援助。
光武以弇弟舒为复胡将军，使击晔，破之。
永乃得复郡。
时，五校贼二十余万北寇上谷，况与舒连击破之，贼皆退走。
更始见光武威声日盛，君臣疑虑，乃遣使立光武为萧王，令罢兵与诸将有功者还长安；遣苗曾为幽州牧，韦顺为上谷太守，蔡充为渔阳太守，并北之部。
时，光武居邯郸宫，昼卧温明殿。
弇入造床下请间，因说曰： 今更始失政，君臣淫乱，诸将擅命于畿内，贵戚纵横于都内。
天子之命，不出城门，所在牧守，辄自迁易，百姓不知所从，士人莫敢自安。
虏掠财物，劫掠妇女，怀金玉者，至不生归。
元元叩心，更思莽朝。
又铜马、赤眉之属数十辈，辈数十百万，圣公不能办也。
其败不久，公首事南阳，破百万之军；今定河北，据天府之地。
以义征伐，发号响应，天下可传檄而定。
天下至重，不可令它姓得之。
闻使者从西方来，欲罢兵，不可从也。
今吏士死亡者多，弇愿归幽州，益发精兵，以集大计。 光武大说，乃拜弇为大将军，与吴汉北发幽州十郡兵。
弇到上谷，收韦顺、蔡充斩之；汉亦诛苗曾。
于是悉发幽州兵，引而南，从光武击破铜马、高湖、赤眉、青犊，又追尤来、大枪、五幡于元氏，弇常将精骑为军锋，辄破走之。
光武乘胜战顺水上，虏危急，殊死战。
时，军士疲弊，遂大败奔还，壁范阳，数日乃振，贼亦退去，从追至容城、小广阳、安次，连战破之。
光武还蓟，复遣弇与吴汉、景丹、盖延、朱祐、邳彤、耿纯、刘植、岑彭、祭遵、坚镡、王霸、陈俊、马武十三将军，追贼至潞东，及平谷，再战，斩首万三千余级，遂穷追于右北平无终、土垠之间，至俊靡而还。
贼散入辽西、辽东，或为乌桓、貊人所抄击，略尽。
光武即位，拜弇为建威大将军。
与骠骑大将军景丹、强弩将军陈俊攻厌新贼于敖仓，皆破降之。
建武二年，更封好畤侯，食好畤、美阳二县。
三年，延岑自武关出攻南阳，下数城。
穰人杜弘率其众以从岑。
弇与岑等战于穰，大破之，斩首三千余级，生获其将士五千余人，得印绶三百。
杜弘降，岑与数骑遁走东阳。
弇从幸舂陵，因见自请北收上谷兵未发者，定彭宠于渔阳，取张丰于涿郡，还收富平、获索，东攻张步，以平齐地。
帝壮其意，乃许之。
四年，诏弇进攻渔阳。弇以父据上谷，本与彭宠同功，又兄弟无在京师者，自疑，不敢独进，上书求诣洛阳。
诏报曰： 将军出身举宗为国，所向陷敌，功效尤著，何嫌何疑，而欲求征？
且与王常共屯涿郡，勉思方略。 况闻弇求征，亦不自安，遣舒弟国入侍。
帝善之，进封况为隃糜侯。
乃命弇与建义大将军朱祐、汉忠将军王常等击望都、故安西山贼十余营，皆破之。
时，征虏将军祭遵屯良乡，骁骑将军刘喜屯阳乡，以拒彭宠。
宠遣弟纯将匈奴二千余骑，宠自引兵数万，分为两道以击遵、喜。胡骑经军都，舒袭破其众，斩匈奴两王，宠乃退走。
况复与舒攻宠，取军都。
五年，宠死，天子嘉况功，使光禄大夫持节迎况，赐甲第，奉朝请。
封舒为牟平侯。
遣弇与吴汉击富平、获索贼于平原，大破之，降者四万余人。
因诏弇进讨张步。
弇悉收集降卒，结部曲，置将吏，率骑都尉刘歆、太山太守陈俊引兵而东，从朝阳桥济河以度。
张步闻之，乃使其大将军费邑军历下，又分兵屯祝阿，别于太山钟城列营数十以待弇。
弇度河先击祝阿，自旦攻城，日未中而拔之，故开围一角，令其众得奔归钟城。
钟城人闻祝阿已溃，大恐惧，遂空壁亡去。
费邑分遣弟敢守巨里。
弇进兵先胁巨里，使多伐树木，扬言以填塞坑堑。
数日，有降者言邑闻弇欲攻巨里，谋来救之。弇乃严令军中趣修攻具，宣敕诸部，后三日当悉力攻巨里城。
阴缓生口，令得亡归。
归者以弇期告邑，邑至日果自将精兵三万余人来救之。
弇喜，谓诸将曰： 吾所以修攻具者，欲诱致邑耳。
今来，适其所求也。 即分三千人守巨里，自引精兵上冈阪，乘高合战，大破之，临陈斩邑。既而收首级以示巨里城中，城中凶惧，费敢悉众亡归张步。
弇复收其积聚，纵兵击诸未下者，平四十余营，遂定济南。
时，张步都剧，使其弟蓝将精兵二万守西安，诸郡太守合万余人守临淄，相去四十里。
弇进军画中，居二城之间。
弇视西安城小而坚，且蓝兵又精，临淄名虽大而实易攻，乃敕诸校会，后五日攻西安。
蓝闻之，晨夜儆守。
至期夜半，弇敕诸将皆蓐食，会明至临淄城。
护军荀梁等争之，以为宜速攻西安。
弇曰： 不然。
西安闻吾欲攻之，日夜为备；临淄出不意而至，必惊扰，吾攻之一日必拔。
拔临淄即西安孤，张蓝与步隔绝，必复亡去，所谓击一而得二者也。
若先攻西安，不卒下，顿兵坚城，死伤必多。纵能拔之，蓝引军还奔临淄，并兵合势，观人虚实，吾深入敌地，后无转输，旬日之间，不战而困。
诸君之言，未见其宜。 遂攻临淄，半日拔之，入据其城。
张蓝闻之大惧，遂将其众亡归剧。
弇乃令军中无得妄掠剧下，须张步至乃取之，以激怒步。
步闻大笑曰： 以尤来、大彤十余万众，吾皆即其营而破之。
今大耿兵少于彼，又皆疲劳，何足惧乎！ 乃与三弟蓝、弘、寿及故大彤渠帅重异等兵号二十万，至临淄大城东，将攻弇。弇先出兵淄水上，与重异遇，突骑欲纵，弇恐挫其锋，令步不敢进，故示弱以盛其气，乃引归小城，陈兵于内。
步气盛，直攻弇营，与刘歆等合战，弇升王宫坏台望之，视歆等锋交，乃自引精兵以横突步陈于东城下，大破之。
是时，帝在鲁，闻弇为步所攻，自往救之，未至。
陈俊谓弇曰： 剧虏兵盛，可且闭营休士，以须上来。 弇曰： 乘舆且到，臣子当击牛酾酒以待百官，反欲以贼虏遗君父邪？ 乃出兵大战，自旦及昏，复大破之，杀伤无数，城中沟堑皆满。
弇知步困将退，豫置左右翼为伏以待之。
人定时，步果引去，伏兵起纵击，追至钜昧水上，八九十里僵尸相属，收得辎重二千余两。
步还剧，兄弟各分兵散去。
后数日，车驾至临淄自劳军，群臣大会。
帝谓弇曰： 昔韩信破历下以开基，今将军攻祝阿以发迹，此皆齐之西界，功足相方。
而韩信袭击已降，将军独拔劲敌，其功乃难于信也。
又田横亨郦生，及田横降，高帝诏卫尉不听为仇。
张步前亦杀伏隆，若步来归命，吾当诏大司徒释其怨，又事尤相类也。
将军前在南阳建此大策，常以为落落难合，有志者事竟成也！ 弇因复追步，步奔平寿，乃肉袒负斧锧于军门。
弇传步诣行在所，而勒兵入据其城。
树十二郡旗鼓，令步兵各以郡人诣旗下，众尚十余万，辎重七千余两，皆罢遣归乡里。弇复引兵至城阳，降五校余党，齐地悉平。振旅还京师。
六年，西拒隗嚣，屯兵于漆。
复以国弟广、举并为中郎将。
弇兄弟六人皆垂青紫，省侍医药，当代以为荣。
及况卒，谥烈侯，少子霸袭况爵。
十三年，增弇户邑，上大将军印绶，罢，以列侯奉朝请。
每有四方异议，辄召入问筹策。
年五十六，永平元年卒，谥为愍侯。
子忠嗣。
忠以骑都尉击匈奴于天山，有功。
忠卒，子冯嗣。
冯卒，子良嗣，一名无禁。
延光中，尚安帝妹濮阳长公主，位至侍中。
良卒，子协嗣。
隃麋侯霸卒，子文金嗣。
文金卒，子喜嗣。
喜卒，子显嗣，为羽林左监。
显卒，子援嗣。
尚桓帝妹长社公主，为河东太守。
后曹操诛耿氏，唯援孙弘存焉。
牟平侯舒卒，子袭嗣。
尚显宗女隆虑公主。
袭卒，子宝嗣。
宝女弟为清河孝王妃。
及安帝立，尊孝王，母为孝德皇后，以妃为甘园大贵人。
帝以宝元舅之重，使监羽林左骑，位至大将军。
而附事内宠，与中常侍樊丰、帝乳母王圣等谮废皇太子为济阴王，及排陷太尉杨震，议者怨之。
宝弟子承袭公主爵为林虑侯，位至侍中。
安帝崩，阎太后以宝等阿附嬖倖，共为不道，策免宝及承，皆贬爵为亭侯，遣就国。
宝于道自杀，国除。
大贵人数为耿氏请，阳嘉三年，顺帝遂绍封宝子箕牟平侯，为侍中。
以恒为阳亭侯，承为羽林中郎将。
其后贵人薨，大将军梁冀从承求贵人珍玩，不能得，冀怒，风有司奏夺其封。
承惶恐，遂亡匿于穰。
数年，冀推迹得之，乃并族其家十余人。
论曰：淮阴延论项王，审料成势，则知高祖之庙胜矣。
耿弇决策河北，定计南阳，亦见光武之业成矣。
然弇自克拔全齐，而无复尺寸功。
夫岂不怀？
将时之度数，不足以相容乎？
三世为将，道家所忌，而耿氏累叶以功名自终。将其用兵欲以杀止杀乎？
何其独能隆也！
