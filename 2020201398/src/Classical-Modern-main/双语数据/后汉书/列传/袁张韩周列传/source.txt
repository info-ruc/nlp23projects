袁安字邵公，汝南汝阳人也。
祖父良，习《孟氏易》，平帝时举明经，为太子舍人；建武初，至成武令。
安少传良学。
为人严重有威，见敬于州里。
初为县功曹，奉檄诣从事，从事因安致书于令。安曰： 公事自有邮驿，私请则非功曹所持。 
辞不肯受，从事惧然而止。
后举孝廉，除阴平长、任城令，所在吏人畏而爱之。
永平十三年，楚王英谋为逆，事下郡复考。
明年，三府举安能理剧，拜楚郡太守。
是时英辞所连及系者数千人，显宗怒甚，吏案之急，迫痛自诬，死者甚众。
安到郡，不入府，先往案狱，理其无明验者，条上出之。
府丞掾史皆叩头争，以为阿附反虏，法与同罪，不可。
安曰： 如有不合，太守自当坐之，不以相及也。 
遂分别具奏。
帝感悟，即报许，得出者四百余家。
岁余，征为河南尹。
政号严明，然未曾以臧罪鞠人。
常称曰： 凡学仕者，高则望宰相，下则希牧守。锢人于圣世，尹所不忍为也。 
闻之者皆感激自励。
在职十年，京师肃然，名重朝廷。
建初八年，迁太仆。
元和二年，武威太守孟云上书： 北虏既已和亲，而南部复往抄掠，北单于谓汉欺之，谋欲犯边。
宜还其生口，以安慰之。 
诏百官议朝堂。公卿皆言夷狄谲诈，求欲无，既得生口，当复妄自夸大，不可开许。
安独曰： 北虏遣使奉献和亲，有得边生口者，辄以归汉，此明其畏威，而非先违约也。
云以大臣典边，不宜负信于戎狄，还之足示中国优贷，而使边人得安，诚便。 
司徒桓虞改议从安。
太尉郑弘、司空第五伦皆恨之。
弘因大言激励虞曰： 诸言当还生口者，皆为不忠。 
虞廷叱之，伦及大鸿胪韦彪各作色变容，司隶校尉举奏，安等皆上印绶谢。
肃宗诏报曰： 久议沉滞，各有所志。
盖事以议从，策由众定，得礼之容，寝嘿抑心，更非朝廷之福。君何尤而深谢？
其各冠履。 
帝竟从安议。
明年，代第五伦为司空。
章和元年，代桓虞为司徒。
和帝即位，窦太后临朝，后兄车骑将军宪北击匈奴，安与太尉宋由、司空任隗及九卿诣朝堂上书谏，以为匈奴不犯边塞，而无故劳师远涉，损费国用，徼功万里，非社稷之计。
书连上辄寝。
宋由惧，遂不敢复署议，而诸卿稍自引止。
惟安独与任隗守正不移，至免冠朝堂固争者十上。
太后不听，众皆为之危惧，安正色自若。
窦宪既出，而弟卫尉笃、执金吾景各专威权，公于京师使客遮道夺人财物。
景又擅使乘驿施檄缘边诸郡，发突骑及善骑射有才力者，渔阳、雁门、上谷三郡各遣吏将送诣景第。
有司畏惮，莫敢言者。
安乃劾景擅发边兵，惊惑吏人，二千石不待符信而辄承景檄，当伏显诛。
又奏司隶校尉、河南尹阿附贵戚，无尽节之义，请免官案罪。
并寝不报。
宪、景等日益横，尽树其亲党宾客于名都大郡，皆赋敛吏人，更相赂遗，其余州郡，亦复望风从之。
安与任隗举奏诸二千石，又它所连及贬秩免官者四十余人，窦氏大恨。
但安、隗素行高，亦未有以害之。
时，窦宪复出屯武威。
明年，北单于为耿夔所破，遁走乌孙，塞北地空，余部不知所属。
宪日矜己功，欲结恩北虏，乃上立降者左鹿蠡王阿佟为北单于，置中郎将领护，如南单于故事。
事下公卿议，太尉宋由、太常丁鸿、光禄勋耿秉等十人议可许。
安与任隗奏，以为 光武招怀南虏，非谓可永安内地，正以权时之算，可得御北狄故也。
今朔漠既定，宜令南单于反其北庭，并领降众，无缘复更立阿佟，以增国费 。
宗正刘方、大司农尹睦同安议。
事奏，未以时定。
安惧宪计遂行，乃独上封事曰：臣闻功有难图，不可豫见；事有易断，较然不疑。
伏惟光武皇帝本所以立南单于者，欲安南定北之策也，恩德甚备，故匈奴遂分，边境无患。
孝明皇帝奉承先意，不敢失坠，赫然命将，爰伐塞北。
至乎章和之初，降者十余万人，议者欲置之滨塞，东至辽东，太尉宋由、光禄勋耿秉皆以为失南单于心，不可，先帝从之。
陛下奉承洪业，大开疆宇，大将军远师讨伐，席卷北庭，此诚宣明祖宗，崇立弘勋者也。
宜审其终，以成厥初。
伏念南单于屯，先父举众归德，自蒙恩以来，四十余年。
三帝积累，以遗陛下。陛下深宜尊述先志，成就其业。
况屯首唱大谋，空尽北虏，辍而弗图，更立新降，以一朝之计，违二世之规，失信于所养，建立于无功。
由、秉实知旧议，而欲背弃先恩。
夫言行君子之枢机，赏罚理国之纲纪。
《论语》曰； 言忠信，行笃敬，虽蛮貊行焉。 
今若失信于一屯，则百蛮不敢复保誓矣。
又乌桓、鲜卑新杀北单于，凡人之情，咸畏仇雠，今立其弟，则二虏怀怨。
兵、食可废，信不可去。
且汉故事，供给南单于费直岁一亿九十余万，西域岁七千四百八十万。
今北庭弥远，其费过倍，是乃空尽天下，而非建策之要也。
诏下其议，安又与宪更相难折。
宪险急负势，言辞骄讦，至诋毁安，称光武诛韩歆、戴涉故事，安终不移。
宪竟立匈奴降者右鹿蠡王於除鞬为单于，后遂反叛，卒和安策。
安以天子幼弱，外戚擅权，每朝会进见，及与公卿言国家事，未尝不噫呜流涕。
自天子及大臣皆恃赖之。
四年春，薨，朝廷痛惜焉。
后数月，窦氏败，帝始亲万机，追思前议者邪正之节，乃除安子赏为郎。
子孙之盛，不亦宜乎？
张字孟侯，汝南细阳人，赵王张敖之后也。
敖子寿，封细阳之池阳乡，后废，因家焉。
少从祖父充受《尚书》，能传其业，又事太常桓荣。
勤力不怠，聚徒以百数。
永平九年，显宗为四姓小侯开学于南宫，置《五经》师。
以《尚书》教授，数讲于御前，以论难当意，除为郎，赐车马衣裳，遂令入授皇太子。
为人质直，守经义，每侍讲间隙，数有匡正之辞，以严见惮。
及肃宗即位，擢为侍中、虎贲中郎将。
数月，出为东郡太守。
自以尝经亲近，未悟见出，意不自得，上疏辞曰： 臣愚以经术给事左右，少不更职，不晓文法，猥当剖符典郡，班政千里，必有负恩辱位之咎。
臣窃私自分，殊不虑出城阙，冀蒙留恩，托备冗官，群僚所不安，耳目所闻见，不敢避好丑。 
诏报曰： 经云： 身虽在外，乃心不离王室。 
典城临民，益所以报效也，好丑必上，不在远近。
今赐装钱三十万，其亟之官。 
虽儒者，而性刚断。
下车擢用义勇，搏击豪强。
长吏有杀盗徒者，辄案之，以为令长受臧，犹不至死，盗徒皆饥寒佣保，何足穷其法乎！
郡吏王青者，祖父翁，与前太守翟义起兵攻王莽，及义败，余众悉降，翁独守节力战，莽遂燔烧之。
父隆，建武初为都尉功曹，青为小史。
与父俱从都尉行县，道遇贼，隆以身卫全都尉，遂死于难；青亦被矢贯咽，音声流渴。
前郡守以青身有金夷，竟不能举。
见之，叹息曰： 岂有一门忠义而爵赏不及乎？ 
遂擢用极右曹，乃上疏荐青三世死节，宜蒙显异。
奏下三公，由此为司空所辟。
由出后，帝每见诸王师傅，常言： 张前入侍讲，屡有谏正，恻恻，出于诚心，可谓有史鱼之风矣。 
元和二年，东巡狩，幸东郡，引及门生并郡县掾史并会庭中。帝先备弟子之仪，使讲《尚书》一篇，然后修君臣之礼。
赏赐殊特，莫不沾洽。
视事十五年，和帝初，迁魏郡太守。
郡人郑据时为司隶校尉，奏免执金吾窦景。
景后复位，遣掾夏猛私谢曰： 郑据小人，为所侵冤。
闻其兒为吏，放纵狼藉。
取是曹子一人，足以惊百。 
大怒，即收猛系狱，檄言执金吾府，疑猛与据子不平，矫称卿意，以报私仇。
会有赎罪令，猛乃得出。
顷之，征入为河南尹。
窦景家人复击伤市卒，吏捕得之，景怒，遣缇骑侯海等五百人欧伤市丞。
部吏杨章等穷究，正海罪，徙朔方。
景忿怨，乃移书辟章等六人为执金吾吏，欲因报之。
章等惶恐，入白，愿自引臧罪，以辞景命。
即上言其状。
窦太后诏报： 自今执金吾辟吏，皆勿遣。 
及窦氏败，乃上疏曰： 臣实愚蠢，不及大体，以为窦氏虽伏厥辜，而罪刑未著，后世不见其事，但闻其诛，非所以垂示国典，贻之将来。
宜下理官，与天下平之。
方宪等宠贵，群臣阿附唯恐不及，皆言宪受顾命之托，怀伊、吕之忠，至乃复比邓夫人于文母。
今严威既行，皆言当死，不复顾其前后，考折厥衷。
臣伏见夏阳侯瑰，每存忠善，前与臣言，常有尽节之心，检敕宾客，未尝犯法。
臣闻王政骨肉之刑，有三宥之义，过厚不过薄。
今议者为瑰选严能相，恐其迫切，必不完免，宜裁加贷宥，以崇厚德。 
和帝感言，徙瑰封，就国而已。
永元五年，迁为太仆。
数月，代尹睦为太尉。
数上疏以疾乞身，荐魏郡太守徐防自代。
帝不许，使中黄门问病，加以珍羞，赐钱三十万。
遂称笃。
时子蕃以郎侍讲，帝因令小黄门敕蕃曰： 阴阳不和，万人失所，朝廷望公思惟得失，与国同心，而托病自洁，求去重任，谁当与吾同忧责者？
非有望地断金也。
司徒固疾，司空年老，公其伛偻，勿露所敕。 
皇恐诣阙谢，还复视事。
虽在公位，而父常居田里，每有迁职，辄一诣京师。
尝来候，适会岁节，公卿罢朝，俱诣府奉酒上寿，极欢卒日，众人皆庆羡之。
及父卒，既葬，诏遣使赍牛、酒为释服。
后以事与司隶校尉晏称会于朝堂，从容谓称曰： 三府辟吏，多非其人。 
称归，即奏令三府各实其掾史。
本以私言，不意称奏之，甚怀恨。
会复共谢阙下，因责让于称，称辞语不顺，怒，遂廷叱之，称乃劾奏有怨言。
天子以先帝师，有诏公卿、博士、朝臣会议。
司徒吕盖奏位居三司，知公门有仪，不屏气鞠躬以须诏命，反作色大言，怨让使臣，不可以示四远。
于是策免。
归里舍，谢遣诸生，闭门不通宾客。
左中郎将何敞及言事者多讼公忠，帝亦雅重之。
十六年，复拜为光禄勋。
数月，代鲁恭为司徒。
月余薨。
乘舆缟素临吊，赐冢茔地，赗赠恩宠异于它相。
其年，追济侍讲有劳，封子根为蔡阳乡侯。
济弟喜，初平中为司空。韩棱字伯师，颍川舞阳人，弓高侯穨当之后也。
世为乡里著姓。
父寻，建武中为陇西太守。
棱四岁而孤，养母弟以孝友称。
及壮，推先父余财数百万与从昆弟，乡里益高之。
初为郡功曹，太守葛兴中风，病不能听政，棱阴代兴视事，出入二年，令无违者。
兴子尝发教欲署吏，棱拒执不从，因令怨者章之。
事下案验，吏以棱掩蔽兴病，专典郡职，遂致禁锢。
显宗知其忠，后诏特原之。
由是征辟，五迁为尚书令，与仆射郅寿、尚书陈宠，同时俱以才能称。
肃宗尝赐诸尚书剑，唯此三人特以宝剑，自手署其名曰： 韩棱楚龙渊，郅寿蜀汉文，陈宠济南椎成。 
时论者为之说；以棱渊深有谋，故得龙渊；寿明达有文章，故得汉文；宠敦朴，善不见外，故得椎成。
和帝即位，侍中窦宪使人刺杀齐殇王子都乡侯暢于上东门，有司畏宪，咸委疑于暢兄弟。
诏遣侍御史之齐案其事。
棱上疏以为贼在京师，不宜舍近问远，恐为奸臣所笑。
窦太后怒，以切责棱，棱固执其议。
及事发，果如所言。
宪惶恐，白太后求出击北匈奴以赎罪。
棱复上疏谏，太后不从。
及宪有功，还为大将军，威震天下，复出屯武威。
会帝西祠园陵，诏宪与车驾会长安。
及宪至，尚书以下议欲拜之，伏称万岁。
棱正色曰： 夫上交不谄，下交不黩，礼无人臣称万岁之制。 
议者皆惭而止。
尚书左丞王龙私奏记上牛、酒于宪，棱举奏龙，论为城旦。
棱在朝数荐举良吏应顺、吕章、周纡等，皆有名当时。
及窦氏败，棱典案其事，深竟党与，数月不休沐。
帝以为忧国忘家，赐布三百匹。
迁南阳太守，特听棱得过家上冢，乡里以为荣。
棱发奸盗，郡中震栗，政号严平。
数岁，征入为太仆。
九年冬，代张奋为司空。
后复征拜司隶校尉。
周荣字平孙，庐江舒人也。
肃宗时，举明经，辟司徒袁安府。
安数与论议，甚器之。
及安举奏窦景及与窦宪争立北单于事，皆荣所具草。
窦氏客太尉掾徐齮深恶之，胁荣曰： 子为袁公腹心之谋，排奏窦氏，窦氏悍士刺客满城中，谨备之矣！ 
荣曰： 荣江淮孤生，蒙先帝大恩，以历宰二城。
今复得备宰士，纵为窦氏所害，诚所甘心。 
故常敕妻子，若卒遇飞祸，无得殡敛，冀以区区腐身觉悟朝廷。
及窦氏败，荣由此显名。
自郾令擢为尚书令。
出为颍川太守，坐法，当下狱，和帝思荣忠节，左转共令。
岁余，复以为山阳太守。
所历郡县，皆见称纪。
以老病乞身，卒于家，诏特赐钱二十万，除子男兴为郎中。
兴少有名誉，永宁中，尚书陈忠上疏荐兴曰： 臣伏惟古者帝王有所号令，言心弘雅，辞必温丽，垂于后世，列于典经。
故仲尼嘉唐、虞之文章，从周室之郁郁。
臣窃见光禄郎周兴，孝友之行，著于闺门，清厉之志，闻于州里。
蕴椟古今，博物多闻，《三坟》之篇，《五典》之策，无所不览。
属文著辞，有可观采。
尚书出纳帝命，为王喉舌。
臣等既愚暗，而诸郎多文俗吏，鲜有雅才，每为诏文，宣示内外，转相求请，或以不能而专己自由，辞多鄙固。
兴抱奇怀能，随辈栖迟，诚可叹惜。 
诏乃拜兴为尚书郎。
卒。
兴子景。
