小司徒之职，掌建邦之教法，以稽国中及四郊都鄙之夫家九比之数，以辨其贵贱、老幼、废疾，凡征役之施舍，与其祭祀、饮食、丧纪之禁令。
乃颁比法于六乡之大夫，使各登其乡之众寡、六畜、车辇，辨其物，以岁时入其数，以施政教，行征令。
及三年则大比。
大比则受邦国之比要。
乃会万民之卒伍而用之。
五人为伍，五伍为两，四两为卒，五卒为旅，五旅为师，五师为军，以起军旅，以作田役，以比追胥，以令贡赋。
乃均土地，以稽其人民，而周知其数。
上地家七人，可任也者家三人；中地家六人，可任也者二家五人；下地家五人，可任也者家二人。
凡起徒役，毋过家一人，以其余为羡，唯田与追胥竭作。
凡用众庶，则掌其政教，与其戒禁，听其辞讼，施其赏罚，诛其犯命者。
凡国之大事致民，大故致余子。
乃经土地，而井牧其田野。
九夫为井，四井为邑，四邑为丘，四丘为甸，四甸为县，四县为都，以任地事，而令贡赋，凡税敛之事。
乃分地域而辨其守，施其职而平其政。
凡小祭祀奉牛牲，羞其肆。
小宾客，令野修道、委积。
大军旅，帅其众庶。
小军旅，巡役，治其政令。
大丧，帅邦役，治其政教。
凡建邦国，立其社稷，正其畿疆之封。
凡民讼，以地比正之；地讼，以图正之。
岁终，则考其属官之治成而诛赏，令群吏正要会而致事。
正岁则帅其属而观教法之象，徇以木铎，曰： 不用法者，国有常刑。 
令群吏宪禁令，修法，纠职，以待邦治。
及大比，六乡四郊之吏，平教治，正政事，考夫屋及其众寡、六畜、兵器，以待政令。
