小司马之职，掌凡小祭祀。会同、飨射、师田、丧纪，掌其事，如大司马之法。
军司马，阙。
舆司马阙。
行司马阙。
司勋掌六乡赏地之法，以等其功。
王功曰勋，国功曰功，民功曰庸，事功曰劳，治功曰力，战功曰多。
凡有功者，铭书于王之大常，祭於大烝，司勋诏之。
大功，司勋藏其贰。
掌赏地之政令。
凡赏无常，轻重眡功。
凡颁赏地，三之一食，唯加田无国正。
马质掌质马。马量三物，一曰戎马，二曰田马，三曰驽马，皆有物贾，纲恶马。
凡受马于有司者，书其齿毛与其贾。
马死，则旬之内更，旬之外入马耳，以其物更，其外否。马及行，则以任齐其行。
若有马讼，则听之。
禁原蚕者。
量人掌建国之法。
以分国为九州，营国城郭，营后宫，量市朝道巷门渠。
造都邑，亦如之。
营军之垒舍，量其市朝州涂，军社之所里。
邦国之地与天下之涂数，皆书而藏之。
凡祭祀，飨宾，制其従献脯燔之数量，掌丧祭奠之俎实。
凡宰祭、与郁人受斝历而皆饮之。
小子掌祭祀羞羊肆、羊殽、肉豆，而掌珥于社稷，祈于五祀。
凡沈、辜、侯、禳，饰其牲，衅邦器及军器。
凡师田，斩牲以左右徇陈。
祭祀，赞羞，受撤焉。
羊人掌羊牲。
凡祭祀，饰羔。
祭祀，割羊牲，登其首。
凡祈珥，共其羊牲。
宾客，共其法羊。
凡沈、辜、侯、禳、衅、积，共其羊牲。
若牧人无牲，则受布于司马，使其贾买牲而共之。
司爟掌行火之政令。四时变国火，以救时疾，季春出火，民咸従之。
季秋内火，民亦如之。时则施火令。
凡祭祀，则祭爟。
凡国失火，野焚莱，则有刑罚焉。
掌固掌修城郭、沟池、树渠之固，颁其士、庶子及其众庶之守，设其饰器，分其财用，均其稍食，任其万民，用其材器。
凡守者受法焉，以通守政，有移甲，与其役，财用唯是得通，与国有司帅之，以赞其不足者。
昼三巡之；夜亦如之；夜三鼜以号戒。
若造都邑则治其固与其守法。
凡国都之竟有沟树之固，郊亦如之。
民皆有职焉，若有山川，则因之。
司险掌九州之图，以周知其山林、川泽之阻，而达其道路。
设国之五沟、五涂，而树之林以为阻固，皆有守禁，而达其道路。
国有故，则藩塞阻路而止行者，以其属守之，唯有节者达之。
