虎贲氏掌先后王而趋以卒伍。
军旅、会同亦如之。
舍则守王闲。
王在国，则守王宫。
国有大故，则守王门。
大丧，亦如之。及葬，従遣车而哭。
适四方使，则従士大夫。
若道路不通，有征事，则奉书以使于四方。
旅贲氏掌执戈盾，夹王车而趋，左八人，右八人。车止，则持轮。
凡祭祀、会同、宾客，则服而趋。
丧纪则衰葛执戈盾。军旅，则介而趋。
节服氏掌祭祀朝觐衮冕，六人维王之大常。
诸侯则四人，其服亦如之。
郊祀裘冕，二人执戈，送逆尸従车。
方相氏掌蒙熊皮，黄金四目，玄衣朱裳，执戈扬盾，帅百隶而时难，以索室驱疫。
大丧，先。
及墓，入圹，以戈击四隅，驱方良。
大仆掌正王之服位，出入王之大命，掌诸侯之复逆。
王眡朝，则前正位而退。
入，亦如之。
建路鼓于大寝之门外，而掌其政，以待达穷者与遽令。闻鼓声，则速逆御仆与御庶子。
祭祀、宾客、丧纪，正王之服位，诏法仪，赞王牲事。
王出入，则自左驭而前驱。
凡军旅、田役赞王鼓。
救日月亦如之。
大丧，始崩，戒鼓，传达于四方。
窆亦如之，县丧首服之法于宫门，掌三公孤卿之吊劳。
王燕饮，则相其法。
王射，则赞弓矢。
王眡燕朝，则正位，掌摈相。
王不眡朝，则辞于三公及孤卿。
小臣掌王之小命，诏相王之小法仪。
掌三公及孤卿之复逆，正王之燕服位。
王之燕出入，则前驱。
大祭祀、朝觐，沃王盥。
小祭祀、宾客、飨食、宾射掌事，如大仆之法。
掌士大夫之吊劳。凡大事，佐大仆。
祭仆掌受命于王以眡祭祀，而警戒祭祀有司，纠百官之戒具。
既祭，帅群有司而反命，以王命劳之，诛其不敬者。
大丧，复于小庙，凡祭祀王之所不与，则赐之禽。
都家亦如之，凡祭祀致福者，展而受之。
御仆掌群吏之逆，及庶民之复，与其吊劳。
大祭祀，相盥而登。
大丧，持翣，掌王之燕令，以序守路鼓。
隶仆掌王寝之扫、除、粪、洒之事。祭礼，修寝。
王行，洗乘石，掌跸宫中之事。
大丧，复于小寝大寝。
弁师掌王之五冕，皆玄冕、朱里、延纽，五采缫十有二就，皆五采玉十有二，玉笄，朱纮。
诸侯之缫斿九就，瑉玉三采，其余如王之事，缫斿皆就，玉瑱、玉笄。
王之皮弁，会五采玉璂，象邸玉笄，王之弁绖，弁而加环绖。
诸侯及孤卿大夫之冕，韦弁、皮弁、弁绖，各以其等为之，而掌其禁令。
司兵掌五兵、五盾，各辨其物与其等，以待军事。
及授兵，従司马之法以颁之，及其受兵输，亦如之。
及其用兵，亦如之。
祭祀，授舞者兵。大丧，廞五兵。
军事，建车之五兵。会同，亦如之。
司戈盾掌戈盾之物而颁之。
祭祀，授旅贲殳，故士戈盾。
授舞者兵，亦如之。
军旅、会同，授贰车戈盾，建乘车之戈盾，授旅贲及虎士戈盾。
及舍，设藩盾，行则敛之。
司弓矢掌六弓、四弩、八矢之法，辨其名物，而掌其守藏与其出入。
中春，献弓弩；中秋，献矢箙。
及其颁之。王弓、孤弓以授射甲革、椹质者；夹弓、庾弓以授射豻侯、乌兽者；唐弓、大弓以授学射者、使者、劳者，其矢箙皆従其弓。
凡弩，夹、庚利攻守，唐、大利车战、野战。
凡矢，枉矢、絜矢利火射，用诸守城车战；杀矢、鍭矢用诸近射田猎；矰矢茀矢，用诸弋射；恒矢、庳矢用诸散射。
天子之弓，合九而成规，诸侯合七而成规，大夫合五而成规，士合三而成规。
句者谓之弊弓。
凡祭祀，共射牲之弓矢。
泽，共射椹质之弓矢。
大射，燕射，共弓矢如数并夹。
大丧，共明弓矢。
凡师役、会同，颁弓弩各以其物従，授兵甲之仪。
田弋，充笼箙矢，共矰矢。
凡亡矢者，弗用则更。
缮人掌王之用弓弩、矢箙、矰弋、抉拾，掌诏王射，赞王弓矢之事。
凡乘车，充其笼箙载其弓弩。
既射，则敛之，无会计。槀人，掌受财于职金，以赍其工。
弓六物，为三等；弩四物，亦如之。
矢八物，皆三等。箙亦如之。
春献素，秋献成，书其等以飨工，乘其事，试其弓弩，以下上其食而诛赏，乃入功于司弓矢及缮人。
凡赍财与其出入，皆在槀人，以待会而考之，亡者阙之。
戎右掌戎车之兵革使，诏赞王鼓，传王命于陈中。
会同，充革车。
盟，则以玉敦辟盟，遂役之。
赞牛耳桃茢。齐右掌祭祀。
会同、宾客、前齐车，王乘则持马，行则陪乘。
凡有牲事，则前马。
道右掌前道车。王出入，则持马陪乘，如齐车之仪，自车上谕命于従车，诏王之车仪。
王式，则下，前马。
王下，则以盖従。
