典妇功掌妇式之法，以授嫔妇及内人女功之事赍。
凡授嫔妇功，及秋献功，辨其苦良，比其小大而贾之物书而楬之。以共王及后之用，颁之于内府。
典丝掌丝入而辨其物，以其贾楬之。
掌其藏与其出，以待兴功之时。
颁丝于外内工，皆以物授之。
凡上之赐予，亦如之。
及献功，则受良功而藏之，辨其物而书其数，以待有司之政令，上之赐予。
凡祭礼，共黼画组就之物。
丧纪，共其丝纩组文之物。
凡饰邦器者，受文织丝组焉。
岁终，则各以其物会之。
典枲掌布缌、缕、纻之麻草之物，以待时颁功而授赍。
及献功，受苦功，以其贾楬而藏之，以待时颁，颁衣服，授之。
赐予，亦如之。
岁终则各以其物会之。
内司服掌王后之六服：褘衣、揄狄、阙狄、鞠衣、展衣、缘衣、素纱。
辨外内命妇之服，鞠衣、展衣、缘衣、素纱。
凡祭祀、宾客，共后之衣服，及九嫔世妇。凡命妇，共其衣服，共丧衰，亦如之。
后之丧，共其衣服，凡内具之物。
缝人掌王宫之缝线之事。以役女御，以缝王及后之衣服。
丧，缝棺饰焉，衣翣柳之材。
掌凡内之缝事。
染人掌染丝帛。
凡染，春暴练，夏纁玄，秋染夏，冬献功。
掌凡染事。
追师掌王后之首服。
为副编次，追衡笄，为九嫔及外内命妇之首服，以待祭祀宾客。
丧纪，共笄绖，亦如之。
屦人掌王及后之服屦。
为赤舄、黑舄、赤繶、青句、素屦、葛履。
辨外内命夫命妇之命屦、功屦、散屦。
凡四时之祭祀，以宜服之。
