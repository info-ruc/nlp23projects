士师之职，掌国之五禁之法，以左右刑罚，一曰宫禁，二曰官禁，三曰国禁，四曰野禁，五曰军禁，皆以木铎徇之于朝，书而县于门闾。
以五戒先后刑罚，毋使罪丽于民：一曰誓，用之于军旅；二曰诰，用之于会同；三曰禁，用诸田役；四曰纠，用诸国中；五曰宪，用诸都鄙。
掌乡合州党族闾比之联，与其民人之什伍，使之相安相受，以比追胥之事，以施刑罚庆赏。
掌官中之政令，察狱讼之辞，以诏司寇断狱弊讼，致邦令。
掌士之八成：一曰邦汋，二曰邦贼，三曰邦谍，四曰犯邦令，五曰挢邦令，六曰为邦盗，七曰为邦朋，八曰为邦诬。
若邦凶荒，则以荒辩之法治之令，令移民通财，纠守缓刑。
凡以财狱讼者，正之以傅别约剂。
若祭胜国之社稷，则为之尸。
王燕出入，则前驱而辟。
祀五帝，则沃尸及五盥，洎镬水。
凡刉珥，则奉犬牲。
诸侯为宾，则帅其属而跸于王宫。
大丧，亦如之。
大师帅其属而禁逆军旅者，与犯师禁者而戮之。
岁终，则令正要会。
正岁，帅其属而宪禁令于国及郊野。
乡士掌国中，各掌其乡之民数而纠戒之，听其狱讼，察其辞，辨其狱讼，异其死刑之罪而要之。
旬而职听于朝，司寇听之，断其狱，弊其讼于朝，群士司刑皆在，各丽其法，以议狱讼，狱讼成，士师受中。
协日刑杀，肆之三日。
若欲免之，则王会其期。
大祭祀、大丧纪、大军旅、大宾客，则各掌其乡之禁令，帅其属夹道而跸。
三公若有邦事，则为之前驱而辟。
其丧，亦如之。
凡国有大事，则戮其犯命者。
遂士掌四郊，各掌其遂之民数而纠其戒命，听其狱讼，察其辞，辨其狱讼，异其死刑之罪而要之。
二旬而职听于朝，司寇听之，断其狱，弊其讼于朝，群士司刑皆在，各丽其法，以议狱讼。
狱讼成，士师受中，协日就郊而刑杀，各於其遂肆之三日。
若欲免之，则王令三公会其期。
若邦有大事聚众庶，则各掌其遂之禁令，帅其属而跸。
六卿若有邦事，则为之前驱而辟。
其丧，亦如之。
凡郊有大事，则戮其犯命者。
县士掌野，各掌其县之民数，纠其戒令而听其狱讼，察其辞，辨其狱讼，异其死刑之罪而要之。
三旬而职听于朝，司寇听之，断其狱，弊其讼于朝，群士司刑皆在，各丽其法，以议狱讼。
狱讼成，士师受中，协日刑杀，各就其县肆之三日。
若欲免之，则王命六卿会其期。
若邦有大役聚众庶，则各掌其县之禁令。
若大夫有邦事，则为之前驱而辟。
其丧亦如之。
凡野有大事，则戮其犯命者。
方士掌都家，听其狱讼之辞，辨其死刑之罪而要之。
三月而上狱讼于国，司寇听其成于朝，群士、司刑皆在，各丽其法，以议狱讼。
狱讼成，士师受中，书其刑杀之成，与其听狱讼者。
凡都家之大事聚众庶，则各掌其方之禁令，以时修其县法。
若岁终，则省之而诛赏焉，凡都家之士所上治，则主之。
讶士掌四方之狱讼，论罪刑于邦国。
凡四方之有治於士者造焉，四方有乱狱，则往而成之。
邦有宾客，则与行人送逆之。
入于国，则为之前驱而辟。
野亦如之。
居馆，则帅其属而为之跸，诛戮暴客者。
客出入则道之。有治则赞之。
凡邦之大事聚従庶，则读其誓禁。
朝士掌建邦外朝之法。
左九棘，孤、卿、大夫位焉，群士在其后。
右九棘，公侯、伯、子、男位焉，群吏在其后。
面三槐，三公位焉，州长众庶在其后。
左嘉石，平罢民焉。
右肺石，达穷民焉。
帅其属而以鞭呼趋且辟。
禁慢朝、错立、族谈者。
凡得获货贿人民六畜者，委于朝，告于士。旬而举之，大者公之，小者庶民私之。
凡士之治有期日，国中一旬，郊二旬，野三旬，都三月，邦国期，期内之治听，期外不听。
凡有责者，有判书以治，则听。
凡民同货财者，令以国法行之。犯令者，刑罚之。
凡属责者，以其地傅而听其辞。凡盗贼军乡邑及家人，杀之无罪。
凡报仇雠者，书于士，杀之无罪。
若邦凶荒、札丧、寇戎之故，则令邦国、都家、县鄙虑刑贬。
