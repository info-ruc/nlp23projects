行夫掌邦国传遽之小事恶、而无礼者。
凡其使也，必以旌节，虽道有难，而不时必达，居于其国，则掌行人之劳辱事焉，使则介之。
环人掌送邦国之通宾客，以路节达诸四方。
舍则授馆，令聚柝，有任器，则令环之。
凡门关无几，送逆及疆。
象胥掌蛮、夷、闽、貉、戎、狄之国使，掌傅王之言而谕说焉，以和亲之。
若以时入宾，则协其礼与其辞言传之。
凡其出入、送逆之礼节、币帛、辞令而宾相之。
凡国之大丧，诏相国客之礼仪而正其位。
凡军旅、会同，受国客币而宾礼之。
凡作事，王之大事诸侯，次事卿，次事大夫，次事上士，下事庶子。
掌客，掌四方宾客之牢礼、饩献、饮食之等数，与其政治。
王合诸侯而飨礼，则具十有二牢，庶具百物备，诸侯长十有再献。
王巡守殷国，则国君膳以牲犊，令百官、百牲皆具，従者。
三公眡上公之礼，卿眡侯伯之礼，大夫眡子男之礼，士眡诸侯之卿礼，庶子壹眡其大夫之礼。
凡诸侯之礼：上公五积，皆饩飧牵，三问皆修，群介行人宰史皆有牢；飧五牢，食四十，簠十，豆四十，鉶四十有二，壶四十，鼎簋十有二，牲三十有六，皆陈；饔饩九牢，其死牢如飧之陈，牵四牢，米百有二十筥，醯醢百有二十瓮，车皆陈，车米眡生牢，牢十车，车秉有五籔，车禾眡死牢，牢十车，车三秅，刍薪倍禾，皆陈；乘禽，日九十双，殷膳大牢，以及归，三飨，三食，三燕，若弗酌，则以币致之；凡介行人宰史皆有飧饔饩，以其爵等为之牢礼之陈数，唯上介有禽献；夫人致礼，八壶，八豆，八笾，膳大牢，致飨大牢，食大牢；卿皆见以羔。
膳大牢，侯伯四积，皆眡飧牵，再问，皆修；四牢，食三十有二，簠八，豆三十有二，鉶二十有八，壶三十有二，鼎簋十有二，腥二十有七，皆陈；饔饩七牢，其死牢如鉶之陈；牵三牢，米百筥，醯醢百瓮，皆陈；米三十车，禾四十车，刍薪倍禾，皆陈；乘禽日七十双，殷膳大牢，三饔，再食，再燕。
凡介行人宰史皆有飧饔饩，以其爵等为之礼，唯上介有禽献；夫人致礼，八壶，八豆，八笾，膳大牢，致飨大牢，卿皆见以羔，膳牲牛。
子男三积，皆眡食牵，壹问，以修，食三牢，食二十有四，簠六，豆二十有四，鉶十有八，壶二十有四，鼎簋十有二，牲十有八，皆陈；饔饩五牢，其死牢如食之陈；牵二牢，米八十筥，醯醢八十瓮，皆陈；米二十车，禾三十车，刍薪倍禾，皆乘，乘禽日五十双，壹飨，壹食，壹燕；凡介行人宰史皆有食饔饩，以其爵等为之礼，唯上介有禽献；夫人致礼，六壶，六豆，六笾，膳眡致饔；亲见卿皆膳特牛。
凡诸侯之卿大夫士为国客，则如其介之礼以待之。凡礼宾客，国新杀礼，凶荒杀礼，札丧杀礼，祸灾杀礼，在野在外，杀礼。
凡宾客死，致礼以丧用。
宾客有丧，唯刍稍之受。
遭主国之丧，不受飨食，受牲礼。
掌讶掌邦国之等籍以待宾客。
若将有国宾客至，则戒官修委积，与士逆宾于疆，为前驱而入。
及宿，则令聚柝。
及委，则致积。
至于国，宾入馆，次于舍门外，待事于客。
及将币，为前驱，至于朝，诏其位，入复。
及退，亦如之。
凡宾客之治，令讶讶治之。
凡従者出，则使人道之。
及归，送亦如之。
凡宾客，诸侯有卿讶，卿有大夫讶，大夫有士讶，士皆有讶。
凡讶者，宾客至而往，诏相其事而掌其治令。
掌交掌以节与币巡邦国之诸侯，及其万民之所聚者，道王之德意志虑，使咸知王之好恶辟行之，使和诸侯之好，达万民之说。
掌邦国之通事而结其交好，以谕九税之利，九礼之亲，九牧之维，九禁之难，九戎之威。
朝大夫掌都家之国治。
日朝以听国事故，以告其君长。
国有政令，则令其朝大夫。
凡都家之治于国者，必因其朝大夫然后听之，唯大事弗因，凡都家之治有不及者，则诛其朝大夫。
在军旅，则诛其有司。
