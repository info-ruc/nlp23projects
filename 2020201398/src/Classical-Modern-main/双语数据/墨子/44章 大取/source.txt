大人之爱小人也，薄于小人之爱大人也；其利小人也，厚于小人之利大人也。
以臧为其亲也，而爱之，非爱其亲也；以臧为其亲也，而利之，非利其亲也。
以乐为爱其子，而为其子欲之，爱其子也。
以乐为利其子，而为其子求之，非利其子也。
于所体之中，而权轻重之谓权。
权，非为是也，非非为非也，权，正也。
断指以存腕，利之中取大，害之中取小也。
害之中取小也，非取害也，取利也。
其所取者，人之所执也。
遇盗人，而断指以免身，利也；其遇盗人，害也。
断指与断腕，利于天下相若，无择也。
死生利若，一无择也。
杀一人以存天下，非杀一人以利天下也；杀己以存天下，是杀己以利天下。
于事为之中而权轻重之谓求。
求为之，非也。
害之中取小，求为义，非为义也。
