颜回，鲁人，字子渊，少孔子三十岁。
年二十九而发白，三十一早死。
孔子曰： 自吾有回，门人日益亲。 
回以德行著名，孔子称其仁焉。
宰予，字子我，鲁人，有口才，以言语著名。
事齐为临淄大夫，与田常为乱，夷其三族。
孔子耻之，曰： 不在利病，其在宰予。 
端木赐，字子贡，卫人。
少孔子三十一岁。有口才，著名。
孔子每诎其辩。
家富累钱千金，常结驷连骑，以造原宪。
宪居蒿庐蓬户之中，与之言先王之义。
原宪衣弊衣冠，并日蔬食，衍然有自得之志。
子贡曰： 甚矣，子如何之病也。 
原宪曰： 吾闻无财者谓之贫，学道不能行者谓之病。
吾贫也，非病也。 子贡惭，终身耻其言之过。子贡行贩，与时转货。
历相鲁卫而终齐。
冉求，字子有，仲弓之宗族。
少孔子二十九岁。
有才艺，以政事著名。
仕为季氏宰，进则理其官职，退则受教圣师，为性多谦退。
故子曰： 求也退，故进之。 
仲由，弁人，字子路，一字季路。
少孔子九岁。
有勇力才艺，以政事著名。
为人果烈而刚直，性鄙而不达于变通。
仕卫为大夫，蒯瞆与其子辄争国，子路遂死辄难。
孔子痛之，曰： 吾自有由，而恶言不入于耳。 
卜商，卫人，字子夏。
少孔子四十四岁。
习于《诗》，能通其义，以文学著名。
为人性不弘，好论精微，时人无以尚之。
尝返卫，见读史志者云： 晋师伐秦，三豕渡河。 
子夏曰： 非也，己亥耳。 
读史志曰： 问诸晋史，果曰己亥。 
于是卫以子夏为圣。
孔子卒后，教于西河之上，魏文侯师事之，而谘国政焉。
曾参，南武城人，字子舆。
少孔子四十六岁。
志存孝道，故孔子因之以作《孝经》。
齐尝聘，欲与为卿，而不就。曰： 吾父母老，食人之禄则忧人之事，故吾不忍远亲而为人役。 
参后母遇之无恩，而供养不衰。
及其妻以藜烝不熟，因出之。
人曰： 非七出也。 
参曰： 藜蒸小物耳，吾欲使熟，而不用吾命，况大事乎？ 
遂出之，终身不取妻。
其子元请焉，告其子曰： 高宗以后妻杀孝己，尹吉甫以后妻放伯奇。
吾上不及高宗，中不比吉甫，庸知其得免于非乎？ 
澹台灭明，武城人，字子羽。
少孔子四十九岁。
有君子之姿。
孔子尝以容貌望其才，其才不充孔子之望。
然其为人，公正无私，以取与去就，以诺为名。
仕鲁为大夫也。
高柴，齐人，高氏之别族，字子羔。
少孔子四十岁。
长不过六尺，状貌甚恶。
为人笃孝而有法正。
少居鲁，见知名于孔子之门。
仕为武城宰。
宓不齐，鲁人，字子贱。
少孔子四十九岁。
仕为单父宰，有才智，仁爱，百姓不忍欺。
孔子大之。
南宫韬，鲁人，字子容。
以智自将，世清不废，世浊不污。
孔子以兄子妻之。
公析哀，齐人，字季沉。
鄙天下多仕于大夫家者，是故未尝屈节人臣。
孔子特叹贵之。
曾点，曾参父，字子皙。
疾时礼教不行，欲修之，孔子善焉。
《论语》所谓 浴乎沂，风乎舞雩 ，之下。
漆雕开，蔡人，字子若。
少孔子十一岁。
习《尚书》，不乐仕。
孔子曰： 子之齿可以仕矣，时将过。 
子若报其书曰： 吾斯之未能信。 
孔子悦焉。
颜刻，鲁人，字子骄。
少孔子五十岁。
孔子适卫，子骄为仆。
卫灵公与夫人南子同车出，而令宦者雍渠参乘，使孔子为次乘。
游过市，孔子耻之。
颜刻曰： 夫子何耻之？ 
孔子曰： 《诗》云： 觏尔新婚，以慰我心。  
乃叹曰： 吾未见好德如好色者也。 
梁鳣，齐人，字叔鱼。
少孔子三十九岁。
年三十未有子，欲出其妻。
商瞿谓曰： 子未也。
昔吾年三十八无子，吾母为吾更取室。夫子使吾之齐，母欲请留吾。
夫子曰： 无忧也，瞿过四十，当有五丈夫。 
今果然。
吾恐子自晚生耳，未必妻之过。 
从之，二年而有子。
琴牢，卫人，字子开，一字张。
与宗鲁友，闻宗鲁死，欲往吊焉。
孔子弗许，曰： 非义也。 
