子张问入官于孔子。
孔子曰： 安身取誉为难。 
子张曰： 为之如何？ 
孔子曰： 己有善勿专，教不能勿怠，已过勿发，失言勿椅，不善勿遂，行事勿留。
君子入官，自此六者，则身安誉至而政从矣。
且夫忿数者，官狱所由生也；拒谏者，虑之所以塞也；慢易者，礼之所以失也；怠惰者，时之所以后也；奢侈者，财之所以不足也；专独者，事之所以不成也。
君子入官，除此六者，则身安誉至而政从矣。
故君子南面临官大域之中而公治之，精智而略行之，合是忠信，考是大伦，存是美恶，进是利而除是害，无求其报焉，而民之情可得也。
夫临之无抗民之恶，胜之无犯民之言，量之无佼民之辞，养之无扰于其时，爱之无宽于刑法。
若此，则身安誉至而民得也。
君子以临官，所见则迩，故明不可蔽也；所求于迩，故不劳而得也；所以治者约，故不用众而誉立；凡法象在内，故法不远而源泉不竭。是以天下积而本不寡，短长得其量，人志治而不乱政，德贯乎心，藏乎志，刑乎色，发乎声。若此，而身安誉至，民咸自治矣。
是故临官不治则乱，乱生则争之者至，争之至，又于乱。
明君必宽佑以容其民，慈爱优柔之，而民自得矣。
行者、政之始也；说者、情之导也。
善政行易，则民不怨；言调说和，则民不变；法在身，则民象之；明在己，则民显之。
若乃供己而不节，则财利之生者微矣；贪以不得，则善政必简矣；苟以乱之，则善言必不听也；详以纳之，则规谏日至。
言之善者，在所日闻；行之善者，在所能为。
故君上者、民之仪也；有司执政者，民之表也；迩臣便僻者，群仆之伦也。
故仪不正，则民失；表不端，则百姓乱；迩臣便僻，则群臣污矣。
是以人主不可不敬乎三伦。
君子修身反道，察里言而服之，则身安誉至，终始在焉。
故夫女子必自择丝麻，良工必自择完材，贤君必自择左右。
劳于取人，佚于治事，君子欲誉，则必谨其左右。
为上者、譬如缘木焉，务高而畏下兹甚。
六马之乖离，必于四达之交衢；万民之叛道，必于君上之失政。
上者尊严而危，民者卑贱而神。
爱之则存，恶之则亡。
长民者必明此之要。
故南面临官，贵而不骄，富而能供，有本而能图末，修事而能建业，久居而不滞，情近而畅乎远，察一物而贯乎多，治一物而万物不能乱者，以身本者也。
君子莅民，不可以不知民之性而达诸民之情。
既知其性，又习其情，然后民乃从命矣。
故世举则民亲之，政均则民无怨。
故君子莅民，不临以高，不导以远，不责民之所不为，不强民之所不能。
以明王之功，不因其情，则民严而不迎；笃之以累年之业，不因其力，则民引而不从。
若责民所不为，强民所不能，则民疾；疾则僻矣。
古者圣主冕而前旒，所以蔽明也；紘紞充耳，所以揜聪也。
水至清即无鱼，人至察则无徒。
枉而直之，使自得之；优而柔之，使自求之；揆而度之，使自索之。
民有小过，必求其善，以赦其过；民有大罪，必原其故，以仁辅化。如有死罪，其使之生，则善也。
是以上下亲而不离；道化流而不蕴。
故德者、政之始也。
政不和，则民不从其教矣；不从教，则民不习；不习，则不可得而使也。
君子欲言之见信也，莫善乎先虚其内；欲政之速行也，莫善乎以身先之；欲民之速服也，莫善乎以道御之。
故虽服必强，自非忠信，则无可以取亲于百姓者矣；内外不相应，则无可以取信于庶民者矣。
此治民之至道矣，入官之大统矣。 
子张既闻孔子斯言，遂退而记之。
