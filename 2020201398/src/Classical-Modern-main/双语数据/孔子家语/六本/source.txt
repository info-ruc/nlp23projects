孔子曰： 行己有六本焉，然后为君子也。
立身有义矣，而孝为本；丧纪有礼矣，而哀为本；战阵有列矣，而勇为本；治政有理矣，而农为本；居国有道矣，而嗣为本；生财有时矣，而力为本。
置本不固，无务农桑；亲戚不悦，无务外交；事不终始，无务多业；记闻而言，无务多说；比近不安，无务求远。
是故反本修迹，君子之道也。 
孔子曰： 药酒苦于口而利于病，忠言逆于耳而利于行。
汤、武以谔谔而昌，桀、纣以唯唯而亡。
君无争臣，父无争子，兄无争弟，士无争友，无其过者，未之有也。
故曰：君失之，臣得之；父失之，子得之；兄失之，弟得之；己失之，友得之。
是以国无危亡之兆，家无悖乱之恶，父子兄弟无失，而交友无绝也。 
孔子在齐，舍于外馆，景公造焉。
宾主之辞既接，而左右白曰： 周使适至，言先王庙灾。 
景公复问： 灾何王之庙也？ 
孔子曰： 此必厘王之庙。 
公曰： 何以知之？ 
孔子曰： 《诗》云： 皇皇上天，其命不忒，天之以善，必报其德。 祸亦如之。
夫厘王变文、武之制，而作玄黄华丽之饰，宫室崇峻，舆马奢侈，而弗可振也。
故天殃所宜加其庙焉。
以是占之为然。 
公曰： 天何不殃其身，而加罚其庙也？ 
孔子曰： 盖以文、武故也。
若殃其身，则文武之嗣无乃殄乎？
故当殃其庙以彰其过。 俄顷，左右报曰： 所灾者厘王庙也。 
景公惊起，再拜曰： 善哉！
圣之智，过人远矣！ 
子贡三年之丧毕，见于孔子。子曰： 与之琴。
使之弦。 
侃侃而乐，作而曰： 先王制礼，不敢不及。 
子曰： 君子也！ 
闵子三年之丧毕，见于孔子。
子曰： 与之琴，使之弦。 
切切而悲，作而曰： 先王制礼，弗敢过也。 
子曰： 君子也！ 
子贡曰： 闵子哀未尽，夫子曰：君子也。子夏哀已尽，又曰：君子也。
二者殊情，而俱曰君子，赐也惑，敢问之。 
孔子曰： 闵子哀未忘，能断之以礼；子夏哀已尽，能引之及礼；虽均之君子，不亦可乎？ 
孔子曰： 无体之礼，敬也；无服之丧，哀也；无声之乐，欢也。
不言而信，不动而威，不施而仁，志。
夫钟之音，怒而击之则武，忧而击之则悲。
其志变者，声亦随之，故至诚感之，通于金石，而况人乎？ 
孔子见罗雀者，所得皆黄口小雀。夫子问之曰： 大雀独不得，何也？ 
罗者曰： 大雀善惊而难得，黄口贪食而易得。
黄口从大雀，则不得；大雀从黄口，亦不得。 
孔子顾谓弟子曰： 善惊以远害，利食而忘患，自其心矣，而独以所从为祸福。故君子慎其所从。
以长者之虑，则有全身之阶；随小者之戆，而有危亡之败也。 孔子读《易》，至于《损》、《益》，喟然而叹。
子夏避席问曰： 夫子何叹焉？ 
孔子曰： 夫自损者必有益之，自益者必有决之，吾是以叹也。 
子夏曰： 然则学者不可以益乎？ 
子曰： 非道益之谓也，道弥益而身弥损。
夫学者损其自多，以虚受人，故能成其满博也。
天道成而必变，凡持满而能久者，未尝有也。
故曰：自贤者，天下之善言不得闻于耳矣。
昔尧治天下之位，犹允恭以持之，克让以接下，是以千岁而益盛，迄今而逾彰。
夏桀、昆吾，自满而无极，亢意而不节，斩刈黎民，如草芥焉；天下讨之，如诛匹夫，是以千载而恶著，迄今而不灭。
满也。如在舆遇三人则下之，遇二人则式之，调其盈虚，不令自满，所以能久也。 
子夏曰： 商请志之。 而终身奉行焉。
子路问于孔子曰： 请释古之道而行由之意，可乎？ 
子曰： 不可。
昔东夷之子，慕诸夏之礼，有女而寡，为内私壻，终身不嫁。嫁则不嫁矣，亦非贞节之义也。
苍梧娆娶妻而美，让与其兄。
让则让矣，然非礼之让也。不慎其初，而悔其后，何嗟及矣。
今汝欲舍古之道，行子之意，庸知子意不以是为非，以非为是乎？
后虽欲悔，难哉！ 
曾子耘瓜，误斩其根。
曾晢怒，建大杖以击其背，曾子仆地而不知人久之。
有顷乃苏，欣然而起，进于曾晢曰： 向也参得罪于大人，大人用力教参，得无疾乎？ 
退而就房，援琴而歌，欲令曾晳而闻之，知其体康也。
孔子闻之而怒，告门弟子曰： 参来，勿内。 
曾参自以为无罪，使人请于孔子。
子曰： 汝不闻乎？
昔瞽瞍有子曰舜，舜之事瞽瞍，欲使之，未尝不在于侧；索而杀之，未尝可得。
小棰则待过，大杖则逃走，故瞽瞍不犯不父之罪，而舜不失烝烝之孝。今参事父，委身以待暴怒，殪而不避，既身死而陷父于不义，其不孝孰大焉！
汝非天子之民也，杀天子之民，其罪奚若？ 
曾参闻之，曰： 参罪大矣！ 
遂造孔子而谢过。
荆公子行年十五而摄荆相事，孔子闻之，使人往观其为政焉。
使者反，曰： 视其朝，清净而少事；其堂上有五老焉，其廊下有二十壮士焉。 
孔子曰： 合两二十五之智，以治天下，其固免矣，况荆乎？ 
子夏问于孔子曰： 颜回之为人奚若？ 子曰： 回之信贤于丘。 
曰： 子贡之为人奚若？ 
子曰： 赐之敏贤于丘。 
曰： 子路之为人奚若？ 
子曰： 由之勇贤于丘。 曰： 子张之为人奚若？ 
子曰： 师之庄贤于丘。 
子夏避席而问曰： 然则四子何为事先生？ 
子曰： 居！
吾语汝。夫回能信而不能反，赐能敏而不能诎，由能勇而不能怯，师能庄而不能同。
兼四子者之有以易吾，弗与也。
此其所以事吾而弗贰也。 
孔子游于泰山，见荣声期，行乎郕之野，鹿裘带索，鼓琴而歌。
孔子问曰： 先生所以为乐者何也？ 
期对曰： 吾乐甚多，而至者三。天生万物，唯人为贵，吾既得为人，是一乐也；男女之别，男尊女卑，故人以男为贵，吾既得为男，是二乐也；人生有不见日月，不免襁褓者，吾既以行年九十五矣，是三乐也。
贫者士之常，死者人之终。
处常得终，当何忧哉！ 
孔子曰： 善哉！
能自宽者也。 
孔子曰： 回有君子之道四焉。强于行义，弱于受谏，怵于待禄，慎于治身。
史鰌有君子之道三焉。不仕而敬上，不祀而敬鬼，直己而曲于人。 
曾子侍，曰： 参昔者常闻夫子三言，而未之能行也。
夫子见人之一善，而忘其百非，是夫子之易事也；见人之有善，若己有之，是夫子之不争也；闻善必躬行之，然后导之，是夫子之能劳也。
学夫子之三言，而未能行，以自知终不及二子者也。 
孔子曰： 吾死之后，则商也日益，赐也日损。 曾子曰： 何谓也？ 
子曰： 商也好与贤己者处，赐也好说不若己者。
不知其子，视其父；不知其人，视其友；不知其君，视其所使；不知其地，视其草木。
故曰：与善人居，如入芝兰之室，久而不闻其香，即与之化矣；与不善人居，如入鲍鱼之肆，久而不闻其臭，亦与之化矣。
丹之所藏者赤，漆之所藏者黑。是以君子必慎其所与处者焉。 
曾子从孔子于齐，齐景公以下卿之礼聘曾子，曾子固辞。
将行，晏子送之，曰： 吾闻之，君子遗人以财，不若善言。
今夫兰本三年，湛之以鹿醢，既成啖之，则易之匹马，非兰之本性也，所以湛者美矣。
愿子详其所湛者。夫君子居必择处，游必择方，仕必择君。
择君所以求仕，择方所以修道。
迁风移俗，嗜欲移性，可不慎乎？ 
孔子闻之，曰： 晏子之言，君子哉！依贤者，固不困；依富者，固不穷。马蚿斩足而复行，何也？
以其辅之者众。 
孔子曰： 以富贵而下人，何人不尊？
以富贵而爱人，何人不亲？
发言不逆，可谓知言矣；言而众响之，可谓知时矣。
是故以富而能富人者，欲贫不可得也；以贵而能贵人者，欲贱不可得也；以达而能达人者，欲穷不可得也。 
孔子曰： 中人之情也，有馀则侈，不足则俭，无禁则淫，无度则逸，从欲则败。
是故鞭扑之子，不从父之教；刑戮之民，不从君之令。此言疾之难忍，急之难行也。
故君子不急断，不急制。
使饮食有量，衣食有节，宫室有度，畜积有数，车器有限，所以防乱之原也。 
夫度量不可明，是中人所由之令。
孔子曰： 巧而好度必攻，勇而好问必胜，智而好谋必成。
以愚者反之。是以非其人，告之弗听；非其地，树之弗生；得其人，如聚砂而雨之；非其人，如会聋而鼓之。夫处重擅宠，专事妬贤，愚者之情也。
位高则危，任重则崩，可立而待。 
孔子曰： 舟非水不行，水入舟则没；君非民不治，民犯上则倾。 
是故君子不可不严也，小人不可不整一也。
齐高庭问于孔子曰： 庭不旷山，不直地，衣穰而提贽，精气以问事君子之道，愿夫子告之。 
孔子曰： 贞以干之，敬以辅之，施仁无倦。
见君子则举之，见小人则退之，去汝恶心，而忠与之。
效其行，修其礼，千里之外，亲如兄弟。
行不效，礼不修，则对门不汝通矣。
夫终日言，不遗己之忧；终日行，不遗己之患；唯智者能之。
故自修者，必恐惧以除患，恭俭以避难者也。
终身为善，一言则败之，可不慎乎。 
