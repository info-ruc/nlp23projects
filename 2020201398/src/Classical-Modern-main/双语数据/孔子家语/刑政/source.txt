仲弓问于孔子曰： 雍闻至刑无所用政，至政无所用刑。
至刑无所用政，桀纣之世是也；至政无所用刑，成康之世是也。
信乎？ 
孔子曰： 圣人之治化也，必刑政相参焉。
太上以德教民，而以礼齐之，其次以政焉。
导民以刑，禁之刑，不刑也。
化之弗变，导之弗从，伤义以败俗，于是乎用刑矣。
颛五刑必即天伦，行刑罚则轻无赦。
刑，侀也；侀，成也。
壹成而不可更，故君子尽心焉。 
仲弓曰： 古之听讼，尤罚丽于事，不以其心，可得闻乎？ 
孔子曰： 凡听五刑之讼，必原父子之情，立君臣之义以权之。意论轻重之序，慎测浅深之量以别之。
悉其聪明，正其忠爱以尽之。
大司寇正刑明辟以察狱，狱必三讯焉。
有指无简，则不听也。
附从轻，赦从重。
疑狱则泛与众共之，疑则赦之。
皆以小大之比成也。
是故爵人必于朝，与众共之也；刑人必于市，与众弃之也。
古者公家不畜刑人，大夫弗养也。
士遇之涂，以弗与之言。
屏诸四方，唯其所之，不及与政，弗欲生之也。 
仲弓曰： 听狱，狱之成，成何官？ 
孔子曰： 成狱成于吏，吏以狱成告于正。
正既听之，乃告大司寇。
大司寇听之，乃奉于王。
王命三公卿士参听棘木之下，然后乃以狱之成疑于王。
王三宥之以听命，而制刑焉。
所以重之也。 
仲弓曰： 其禁何禁？ 
孔子曰： 巧言破律，遁名改作，执左道与乱政者，杀。
作淫声，造异服，设伎奇器以荡上心者，杀。
行伪而坚，言诈而辩，学非而博，顺非而泽，以惑众者，杀。
假于鬼神，时日卜筮，以疑众者，杀。
此四诛者不以听。 
仲弓曰： 其禁尽于此而已？ 
孔子曰： 此其急者。
其余禁者十有四焉：命服命车不粥于市，圭璋璧琮不粥于市，宗庙之器不粥于市，兵车旍旗不粥于市，牺牲秬鬯不粥于市，戎器兵甲不粥于市，用器不中度不粥于市，布帛精粗不中数、广狭不中量不粥于市，奸色乱正色不粥于市，文锦珠玉之器雕饰靡丽不粥于市，衣服饮食不粥于市，果实不时不粥于市，五木不中伐不粥于市，鸟兽鱼鳖不中杀不粥于市。
凡执此禁以齐众者，不赦过也。 
