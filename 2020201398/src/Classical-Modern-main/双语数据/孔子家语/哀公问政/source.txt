哀公问政于孔子。
孔子对曰： 文武之政，布在方策。
其人存，则其政举；其人亡，则其政息。
天道敏生，人道敏政，地道敏树。
夫政者，犹蒲卢也，待化以成。故为政在于得人。
取人以身，修道以仁。
仁者、人也，亲亲为大；义者、宜也，尊贤为大。
亲亲之教，尊贤之等，礼所以生也。
礼者、政之本也。
是以君子不可以不修身；思修身，不可以不事亲；思事亲，不可以不知人；思知人，不可以不知天。天下之达道有五，其所以行之者三。
曰：君臣也，父子也，夫妇也，昆弟也，朋友也。五者、天下之达道。
智、仁、勇、三者，天下之达德也。
所以行之者一也。
或生而知之，或学而知之，或困而知之，及其知之一也。
或安而行之，或利而行之，或勉强而行之，及其成功一也。 
公曰： 子之言美矣，至矣！寡人实固，不足以成之也。 
孔子曰： 好学近乎智，力行近乎仁，知耻近乎勇。
知斯三者，则知所以修身；知所以修身，则知所以治人；知所以治人，则能成天下国家者矣。 
公曰： 政其尽此而已乎？ 
孔子曰： 凡为天下国家有九经，曰：修身也，尊贤也，亲亲也，敬大臣也，体群臣也，重庶民也，来百工也，柔远人也，怀诸侯也。
夫修身则道立，尊贤则不惑，亲亲则诸父兄弟不怨，敬大臣则不眩，体群臣则士之报礼重，重庶民则百姓劝，来百工则财用足，柔远人则四方归之，怀诸侯则天下畏之。 公曰： 为之奈何？ 
孔子曰： 斋洁盛服，非礼不动，所以修身也；去谗远色，贱利而贵德，所以尊贤也；爵其能，重其禄，同其好恶，所以笃亲亲也；官盛任使，所以敬大臣也；忠信重禄，所以劝士也；时使薄敛，所以子百姓也；日省月考，饩廪称事，所以来百工也；送往迎来，嘉善而矜不能，所以绥远人也；继绝世，举废邦，治乱持危，朝聘以时，厚往而薄来，所以怀诸侯也。
治天下国家有九经，其所以行之者一也。
凡事豫则立，不豫则废，言前定则不跲，事前定则不困，行前定则不疾，道前定则不穷。
在下位不获于上，民弗可得而治矣；获于上有道，不信于友，不获于上矣；信于友有道，不顺于亲，不信于友矣；顺于亲有道，反诸身不诚，不顺于亲矣；诚身有道，不明于善，不诚于身矣。
诚者、天之道也；诚之者、人之道也。
夫诚、弗勉而中，不思而得，从容中道，圣人之所以定体也。
诚之者，择善而固执之者也。 
公曰： 子之教寡人备矣，敢问行之所始。 
孔子曰： 立爱自亲始，教民睦也；立敬自长始，教民顺也；教之慈睦，而民贵有亲；教以敬，而民贵用命。
民既孝于亲，又顺以听命，措诸天下，无所不可。 
公曰： 寡人既得闻此言也，惧不能果行而获罪咎。 
宰我问于孔子曰： 吾闻鬼神之名，而不知所谓，敢问焉。 
孔子曰： 人生有气有魄。气者，神之盛也。
众生必死，死必归土，此谓鬼；魂气归天，此谓神。
合鬼与神而享之，教之至也。
骨肉弊于下，化为野土，其气扬于上，此神之著也。
圣人因物之精，制为之极，明命鬼神，以为民之则，而犹以是为未足也。
故筑为宫室，设为宗、祧，春、秋祭祀，以别亲踈，教民反古复始，不敢忘其所由生也。
众之服自此，故听且速焉。
教以二端，二端既立，报以二礼：建设朝事，燔燎膻、芗，所以报气也；荐黍稷，修肺、肝，加以郁鬯，所以报魄也。
此教民修本反始崇爱，上下用情，礼之至也。
君子反古复始，不忘其所由生。是以致其敬，发其情，竭力从事，不敢不自尽也，此之谓大教。
昔者，文王之祭也，事死如事生，思死而不欲生，忌日则必哀，称讳则如见亲，祀之忠也，思之深，如见亲之所爱。
祭欲见亲之颜色者，其唯文王与！
《诗》云： 明发不寐，有怀二人。 
则文王之谓与。
祭之明日，明发不寐，有怀二人，敬而致之，又从而思之。
祭之日，乐与哀半，飨之必乐，已至必哀，孝子之情也。文王为能得之矣。 
