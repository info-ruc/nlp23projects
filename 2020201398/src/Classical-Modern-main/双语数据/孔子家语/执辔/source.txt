闵子骞为费宰，问政于孔子。子曰： 以德以法。
夫德法者，御民之具，犹御马之有衔勒也。
君者，人也；吏者，辔也；刑者，策也。
夫人君之政，执其辔策而已。 
子骞曰： 敢问古之为政？ 
孔子曰： 古者天子以内史为左右手，以德法为衔勒，以百官为辔，以刑罚为策，以万民为马，故御天下数百年而不失。
善御马者，正衔勒，齐辔策，均马力，和马心。
故口无声而马应辔，策不举而极千里。
善御民者，壹其德法，正其百官，以均齐民力，和安民心。
故令不再而民顺从，刑不用而天下治。
是以天地德之，而兆民怀之。
夫天地之所德，兆民之所怀，其政美，其民而众称之。
今人言五帝三王者，其盛无偶，威察若存，其故何也？
其法盛，其德厚，故思其德，必称其人，朝夕祝之。
升闻于天，上帝俱歆，用永厥世，而丰其年。
 不能御民者，弃其德法，专用刑辟，譬犹御马，弃其衔勒，而专用棰策，其不制也，可必矣。
夫无衔勒而用棰策，马必伤，车必败。
无德法而用刑，民必流，国必亡。
治国而无德法，则民无修；民无修，则迷惑失道。
如此，上帝必以其为乱天道也。
苟乱天道，则刑罚暴，上下相谀，莫知念忠，俱无道故也。
今人言恶者，必比之于桀纣，其故何也？
其法不听，其德不厚。
故民恶其残虐，莫不吁嗟，朝夕祝之。
升闻于天，上帝不蠲，降之以祸罚，灾害并生，用殄厥世。
故曰德法者御民之本。
 古之御天下者，以六官总治焉。
冢宰之官以成道，司徒之官以成德，宗伯之官以成仁，司马之官以成圣，司寇之官以成义，司空之官以成礼。
六官在手以为辔，司会均仁以为纳。
故曰御四马者执六辔，御天下者正六官。
是故善御马者，正身以总辔，均马力，齐马心，回旋曲折，唯其所之。
故可以取长道，可赴急疾。
此圣人所以御天地与人事之法则也。
天子以内史为左右手，以六官为辔，已而与三公为执六官，均五教，齐五法。故亦唯其所引，无不如志。
以之道则国治，以之德则国安，以之仁则国和，以之圣则国平，以之礼则国定，以之义则国义，此御政之术。
 过失，人之情，莫不有焉。
过而改之，是为不过。
故官属不理，分职不明，法政不一，百事失纪，曰乱。
乱则饬冢宰。
地而不殖，财物不蕃，万民饥寒，教训不行，风俗淫僻，人民流散，曰危。
危则饬司徒。
父子不亲，长幼失序，君臣上下，乖离异志，曰不和。
不和则饬宗伯。
贤能而失官爵，功劳而失赏禄，士卒疾怨，兵弱不用，曰不平。
不平则饬司马。
刑罚暴乱，奸邪不胜，曰不义。
不义则饬司寇。
度量不审，举事失理，都鄙不修，财物失所，曰贫。
贫则饬司空。
故御者同是车马，或以取千里，或不及数百里，其所谓进退缓急异也。
夫治者同是官法，或以致平，或以致乱者，亦其所以为进退缓急异也。
 古者天子常以季冬考德正法，以观治乱。
德盛者治也，德薄者乱也。
故天子考德，则天下之治乱可坐庙堂之上而知之。
夫德盛则法修，德不盛则饬，法与政咸德而不衰。
故曰王者又以孟春论之德及功能，能德法者为有德，能行德法者为有行，能成德法者为有功，能治德法者为有智。
故天子论吏，而德法行，事治而功成。
夫季冬正法，孟春论吏，治国之要。 
子夏问于孔子曰： 商闻易之生人及万物，鸟兽昆虫，各有奇偶，气分不同，而凡人莫知其情，唯达德者能原其本焉。
天一，地二，人三，三三如九，九九八十一，一主日，日数十，故人十月而生；八九七十二，偶以从奇，奇主辰，辰为月，月主马，故马十二月而生；七九六十三，三主斗，斗主狗，故狗三月而生；六九五十四，四主时，时主豕，故豕四月而生；四九三十六，六为律，律主鹿，故鹿六月而生；三九二十七，七主星，星主虎，故虎七月而生；二九一十八，八主风，风为虫，故虫八月而生；其余各从其类矣。鸟鱼生阴而属于阳，故皆卵生。
鱼游于水，鸟游于云，故立冬则燕雀入海化为蛤。
蚕食而不饮，蝉饮而不食，蜉蝣不饮不食，万物之所以不同。
介鳞夏食而冬蛰，龁吞者八窍而卵生，咀嚼者九窍而胎生，四足者无羽翼，戴角者无上齿，无角无前齿者膏，无角无后齿者脂。昼生者类父，夜生者似母，是以至阴主牝，至阳主牡。
敢问其然乎？ 
孔子曰： 然，吾昔闻老聃亦如汝之言。 
子夏曰： 商闻山书曰： 地东西为纬，南北为经，山为积德，川为积刑，高者为生，下者为死，丘陵为牡，溪谷为牝，蚌蛤龟珠，与日月而盛虚。 
是故坚土之人刚，弱土之人柔，墟土之人大，沙土之人细，息土之人美，秏土之人丑。
食水者善游而耐寒，食土者无心而不息，食木者多力而不治，食草者善走而愚，食桑者有绪而蛾，食肉者勇毅而捍，食气者神明而寿，食谷者智惠而巧，不食者不死而神。
故曰羽虫三百有六十，而凤为之长；毛虫三百有六十，而麟为之长；甲虫三百有六十，而龟为之长；鳞虫三百有六十而龙为之长。倮虫三百有六十而人为之长。
殊形异类之数，王者动必以道动，静必以道静，必顺理以奉天地之性，而不害其所主，谓之仁圣焉？ 
