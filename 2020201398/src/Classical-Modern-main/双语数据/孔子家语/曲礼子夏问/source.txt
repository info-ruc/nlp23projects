子夏问于孔子曰： 居父母之仇如之何？ 
孔子曰： 寝苫枕干，不仕弗与共天下也。
遇于朝市，不返兵而斗。 
曰： 请问居昆弟之仇如之何？ 
孔子曰： 仕，弗与同国，衔君命而使，虽遇之不斗。 
曰： 请问从昆弟之仇如之何？ 
曰： 不为魁，主人能报之，则执兵而陪其后。 
孔子适卫，遇旧馆人之丧，入而哭之哀。
出使子贡脱骖以赠之。
子贡曰： 所于识之丧，不能有所赠，赠于旧馆，不已多乎？ 
孔子曰： 吾向入哭之，遇一哀而出涕，吾恶夫涕而无以将之，小子行焉。 
季平子卒，将以君之玙璠敛，赠以珠玉。
孔子初为中都宰，闻之历级而救焉，曰： 送而以宝玉，是犹曝尸于中原也，其示民以奸利之端，而有害于死者，安用之。
且孝子不顺情以危亲，忠臣不兆奸以陷君。 
乃止。
子路与子羔仕于卫，卫有蒯聩之难。
孔子在鲁，闻之曰： 柴也其来，由也死矣。 
既而卫使至，曰： 子路死焉。 夫子哭之于中庭，有人吊者，而夫子拜之，已哭，进使者而问故，使者曰： 醢之矣。 
遂令左右皆覆醢，曰： 吾何忍食此。 
孔子之弟子琴张与宗鲁友。
卫齐豹见宗鲁于公子孟絷，孟絷以为参乘焉，及齐豹将杀孟絷，告宗鲁，使行。
宗鲁曰： 吾由子而事之，今闻难而逃，是僭子也。
行事乎，吾将死以事周子，而归死于公孟可也。 
齐氏用戈击公孟，宗以背蔽之，断肱中，公孟、宗鲁皆死。
琴张闻宗鲁死，将往吊之。
孔子曰： 齐豹之盗，孟絷之贼也，汝何吊焉？
君不食奸，不受乱，不为利病于回⑤，不以回事人，不盖非义，盖⑥揜不犯非礼，汝何吊焉？ 
