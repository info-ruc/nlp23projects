子贡问于孔子曰： 晋文公实召天子而使诸侯朝焉。
夫子作春秋，云天王狩于河阳，何也？ 
孔子曰： 以臣召君，不可以训，亦书其率诸侯事天子而已。 
孔子在宋，见桓魋自为石椁，三年而不成，工匠皆病。
夫子愀然曰： 若是其靡也。死不如朽之速愈。 
冉子仆曰： 礼，凶事不豫，此何谓也？ 
夫子曰： 既死而议谥，谥定而卜葬，既葬而立庙，皆臣子之事，非所豫属也，况自为之哉。 
南宫敬叔以富得罪于定公，奔卫，卫侯请复之，载其宝以朝。
夫子闻之曰： 若是其货也，丧不若速贫之愈。 
子游侍曰： 敢问何谓如此？
孔子曰： 富而不好礼，殃也，敬叔以富丧矣，而又弗改，吾惧其将有后患也。 
敬叔闻之，骤如孔氏，而后循礼施散焉。
孔子在齐，齐大旱，春饥。
景公问于孔子曰： 如之何？ 
孔子曰： 凶年则乘驽马，力役不兴，驰道不修，祈以币玉，祭祀不悬，祀以下牲，此贤君自贬以救民之礼也。 
孔子适季氏，康子昼居内寝。孔子问其所疾。康子出见之。
言终，孔子退，子贡问曰： 季孙不疾而问诸疾，礼与？ 
孔子曰： 夫礼，君子不有大故，则不宿于外。
非致齐也，非疾也，则不昼处于内，是故夜居外，虽吊之，可也。
昼居于内，虽问其疾，可也。 
孔子为大司寇，国厩焚，子退朝而之火所，乡人有自为火来者，则拜之，士一，大夫再。
子贡曰： 敢问何也？ 
孔子曰： 其来者亦相吊之道也。
吾为有司，故拜之。 
吴延陵季子聘于上国，适齐，于其返也，其长子死于嬴博之间。
孔子闻之曰： 延陵季子，吴之习于礼者也？
而观其葬焉。 
其敛，以时服而已，其圹掩坎，深不至于泉；其葬无明器之赠。
既葬，其封广轮掩坎，其高可肘隐也；既封，则季子乃左袒右还其封，且号者三，曰： 骨肉归于土，命也，若魂气则无所不之，则无所不之。 
而遂行。
孔子曰： 延陵季子之礼，其合矣。 
子游问丧之具。
孔子曰： 称家之有亡焉。 
子游曰： 有亡恶于齐？ 
孔子曰： 有也，则无过礼。
苟亡矣，则敛手足形，还葬悬棺而封，人岂有非之者哉。
故夫丧亡，与其哀不足而礼有余，不若礼不足而哀有余也；祭祀，与其敬不足而礼有余，不若礼不足而敬有余也。 
