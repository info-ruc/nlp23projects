孔子之先，宋之后也。
微子启，帝乙之元子，纣之庶兄，以圻内诸侯，入为王卿士。
微，国名，子爵。
初，武王克殷，封纣之子武庚于朝歌，使奉汤祀。
武王崩，而与管、蔡、霍三叔作难，周公相成王东征之。
二年，罪人斯得，乃命微子代殷后，作《微子之命》申之。
与国于宋，徙殷之子孙，唯微子先往仕周，故封之贤。
其弟曰仲思，名衍，或名泄。嗣微子之后，故号微仲。
生宋公稽，胄子虽迁爵易位，而班级不及其故者，得以故官为称。
故二微虽为宋公，而犹以微之号自终。至于稽乃称公焉。
宋公生丁公申，申生缗公共及炀公熙，熙生弗父何及厉公方祀。
方祀以下，世为宋卿。
弗父何生宋父周，周生世子胜，胜生正考甫，考甫生孔父嘉。
五世亲尽，别为公族，故后以孔为氏焉。
一曰孔父者，生时所赐号也，是以子孙遂以氏族。
孔父生子木金父，金父生睪夷，睪夷生防叔，避华氏之祸而奔鲁。
防叔生伯夏，伯夏生叔梁纥。
纥虽有九女而无子。
其妾生孟皮，孟皮一字伯尼，有足病。于是乃求婚于颜氏。
颜氏有三女，其小曰征在。
颜父问三女曰： 陬大夫虽父祖为士，然其先圣王之裔。
今其人身长十尺，武力绝伦，吾甚贪之。虽年长性严，不足为疑。三子孰能为之妻？ 
二女莫对。
征在进曰： 从父所制，将何问焉？ 
父曰： 即尔能矣。 遂以妻之。
征在既往，庙见。
以夫之年大，惧不时有男，而私祷尼丘之山以祈焉。
生孔子，故名丘而字仲尼。
孔子三岁而叔梁纥卒，葬于防。
至十九，娶于宋之亓官氏，一岁而生伯鱼。
鱼之生也，鲁昭公以鲤鱼赐孔子。
荣君之贶，故因以名曰鲤，而字伯鱼。
鱼年五十，先孔子卒。
齐太史子与适鲁，见孔子，孔子与之言道。
子与悦，曰： 吾鄙人也，闻子之名，不睹子之形久矣，而求知宝贵也。
乃今而后知泰山之为高，渊海之为大。
惜乎夫子之不逢明王，道德不加于民，而将垂宝以贻后世。 
遂退而谓南宫敬叔曰： 今孔子先圣之嗣，自弗父何以来，世有德让，天所祚也。
成汤以武德王天下，其配在文。
殷宗以下，未始有也。
孔子生于衰周，先王典籍，错乱无纪，而乃论百家之遗记，考正其义，祖述尧舜，宪章文武，删《诗》述《书》，定礼理乐，制作《春秋》，赞明《易》道，垂训后嗣，以为法式，其文德着矣。
然凡所教诲，束修已上三千余人，或者天将欲与素王之乎？
夫何其盛也！ 
敬叔曰： 殆如吾子之言，夫物莫能两大。
吾闻圣人之后，而非继世之统，其必有兴者焉。
今夫子之道至矣，乃将施之无穷，虽欲辞天之祚，故未得耳。 
子贡闻之，以二子之言告孔子。
子曰： 岂若是哉？
乱而治之，滞而起之，自吾志，天何与焉？ 
