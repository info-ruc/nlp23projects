孔子闲居，子张、子贡、言游侍，论及于礼。
孔子曰： 居，汝三人者，吾语汝以礼，周流无不遍也。 
子贡越席而对曰： 敢问如何？ 
子曰： 敬而不中礼，谓之野，恭而不中礼，谓之给，勇而不中礼，谓之逆。 
子曰： 给夺慈仁。 
子贡曰： 敢问将何以为此中礼者？ 
子曰： 礼乎，夫礼所以制中也。 
子贡退，言游进曰： 敢问礼也，领恶而全好者与？ 子曰： 然。 
子贡问： 何也？ 
子曰： 郊社之礼，所以仁鬼神也；禘尝之礼，所以仁昭穆也；馈奠之礼，所以仁死丧也；射飨之礼，所以仁乡党也；食飨之礼，所以仁宾客也。
明乎郊社之义，禘尝之礼，治国其如指诸掌而已。
是故居家有礼，故长幼辨；以之闺门有礼，故三族和；以之朝廷有礼，故官爵序；以之田猎有礼，故戎事闲；以之军旅有礼，故武功成。
是以宫室得其度，鼎俎得其象，物得其时，乐得其节，车得其轼，鬼神得其享，丧纪得其哀，辩说得其党，百官得其体，政事得其施。
加于身而措于前，凡众之动，得其宜也。 
言游退，子张进曰： 敢问礼何谓也？ 
子曰： 礼者，即事之治也。
君子有其事，必有其治。
治国而无礼，譬犹瞽之无相，伥伥乎何所之？
譬犹终夜有求于幽室之中，非烛何以见？
故无礼则手足无所措，耳目无所加，进退揖让无所制。
是故以其居处，长幼失其别，闺门三族失其和，朝廷官爵失其序，田猎戎事失其策，军旅武功失其势，宫室失其度，鼎俎失其象，物失其时，乐失其节，车失其轼，鬼神失其享，丧纪失其哀，辩说失其党，百官失其体，政事失其施。
加于身而措于前，凡众之动失其宜。
如此，则无以祖洽四海。 
子曰： 慎听之，汝三人者。
吾语汝，礼犹有九焉，大飨有四焉。
苟知此矣，虽在畎亩之中，事之，圣人矣。
两君相见，揖让而入，入门而悬兴。揖让而升堂，升堂而乐阕。
下管《象》舞，夏钥序兴。
陈其荐俎，序其礼乐，备其百官。
如此而后君子知仁焉。
行中规，旋中矩，銮和中《采荠》。
客出以《雍》，彻以《振羽》。
是故君子无物而不在于礼焉。
入门而金作，示情也；升歌《清庙》，示德也；下管象舞，示事也。
是故古之君子，不必亲相与言也，以礼乐相示而已。
夫礼者，理也；乐者，节也。无礼不动，无节不作。
不能《诗》，于礼谬；不能乐，于礼素；薄于德，于礼虚。 
子贡作而问曰： 然则夔其穷与？ 
子曰： 古之人与？
上古之人也。
达于礼而不达于乐，谓之素；达于乐而不达于礼，谓之偏。
夫夔达于乐而不达于礼，是以传于此名也。
古之人也，凡制度在礼，文为在礼，行之其在人乎？ 
三子者，既得闻此论于夫子也，焕若发蒙焉。
子夏侍坐于孔子曰： 敢问诗云 恺悌君子，民之父母 ，何如斯可谓民之父母？ 
孔子曰： 夫民之父母，必达于礼乐之源，以致五至而行三无，以横于天下，四方有败，必先知之，此之谓民之父母。 
子夏曰： 问何谓五至？ 
孔子曰： 志之所至，诗亦至焉；诗之所至，礼亦至焉；礼之所至，乐亦至焉；乐之所至，哀亦至焉。
诗礼相成，哀乐相生，是以正明目而视之，不可得而见，倾耳而听之，不可得而闻，志气塞于天地，行之克于四海，此之谓五至矣。 子夏曰： 敢问何谓三无？ 
孔子曰： 无声之乐，无体之礼，无服之丧，此之谓三无。 
子夏曰： 敢问三无何诗近之？ 
孔子曰：  夙夜基命宥密 ，无声之乐也； 威仪逮逮，不可选也 ，无体之礼也； 凡民有丧，扶伏救之 ，无服之丧也。 
子夏曰： 言则美矣，大矣，言尽于此而已？ 
孔子曰： 何谓其然？
吾语汝，其义犹有五起焉。 子夏曰： 何如？ 
孔子曰： 无声之乐，气志不违；无体之礼，威仪迟迟；无服之丧，内恕孔悲。
无声之乐，所愿必从；无体之礼，上下和同；无服之丧，施及万邦。
既然而又奉之以三无私，而劳天下，此之谓五起。 
子夏曰： 何谓三无私？ 
孔子曰： 天无私覆，地无私载，日月无私照。
其在诗曰： 帝命不违，至于汤齐。
汤降不迟，圣敬日跻，昭假迟迟，上帝是祇。帝命式于九围。 是汤之德也。 
