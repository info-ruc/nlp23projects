哀公问于孔子曰： 当今之君，孰为最贤？ 
孔子对曰： 丘未之见也，抑有卫灵公乎？ 
公曰： 吾闻其闺门之内无别，而子次之贤，何也？ 
孔子曰： 臣语其朝廷行事，不论其私家之际也。 
公曰： 其事何如？ 
孔子对曰： 灵公之弟，曰公子渠牟，其智足以治千乘，其信足以守之，灵公爱而任之。
又有士曰林国者，见贤必进之，而退与分其禄，是以灵公无游放之士，灵公贤而尊之。
又有士曰庆足者，卫国有大事，则必起而治之；国无事，则退而容贤，灵公悦而敬之。
又有大夫史鰌，以道去卫，而灵公郊舍三日，琴瑟不御，必待史鰌之入而后敢入。
臣以此取之，虽次之贤，不亦可乎？ 
子贡问于孔子曰： 今之人臣孰为贤？ 
子曰： 吾未识也。
往者齐有鲍叔，郑有子皮，则贤者矣。 
子贡曰： 齐无管仲，郑无子产。 
子曰： 赐！汝徒知其一，未知其二也。
汝闻用力为贤乎？进贤为贤乎？ 子贡曰： 进贤贤哉！ 
子曰： 然。
吾闻鲍叔达管仲，子皮达子产，未闻二子之达贤己之才者也。 
哀公问于孔子曰： 寡人闻忘之甚者，徙而忘其妻，有诸？ 
孔子对曰： 此犹未甚者也，甚者乃忘其身。 
公曰： 可得而闻乎？ 
孔子曰： 昔者夏桀贵为天子，富有四海，忘其圣祖之道，坏其典法，废其世祀，荒于淫乐，耽湎于酒；佞臣谄谀，窥导其心；忠士折口，逃罪不言。天下诛桀而有其国，此谓忘其身之甚矣。 
颜渊将西游于宋，问于孔子曰： 何以为身？ 
子曰： 恭、敬、忠、信而已矣。
恭则远于患，敬则人爱之，忠则和于众，信则人任之。
勤斯四者，可以政国，岂特一身者哉！
故夫不比于数而比于踈，不亦远乎？
不修其中而修外者，不亦反乎？
虑不先定，临事而谋，不亦晚乎？ 
孔子读《诗》，于《正月》六章，惕然如惧。曰： 彼不达之君子，岂不殆哉！
从上依世则道废，违上离俗则身危，时不兴善，己独由之，则曰非妖即妄也。
故贤也既不遇天，恐不终其命焉。桀杀龙逢，纣杀比干，皆是类也。
《诗》曰： 谓天盖高，不敢不局，谓地盖厚，不敢不蹐。 
此言上下畏罪，无所自容也。 
子路问于孔子曰： 贤君治国，所先者何？ 
孔子曰： 在于尊贤而贱不肖。 
子路曰： 由闻晋中行氏尊贤而贱不肖矣，其亡何也？ 
孔子曰： 中行氏尊贤而不能用，贱不肖而不能去。
贤者知其不用而怨之，不肖者知其必己贱而雠之。
怨雠竝存于国，邻敌构兵于郊，中行氏虽欲无亡，岂可得乎？ 
孔子闲处，喟然而叹曰： 向使铜鞮伯华无死，则天下其有定矣！ 
子路曰： 由愿闻其人也。 
子曰： 其幼也，敏而好学；其壮也，有勇而不屈；其老也，有道能下人。
吾闻以众攻寡，无不克也；以贵下贱，无不得也。
昔者周公居冢宰之尊，制天下之政，而犹下白屋之士，日见百七十人，斯岂以无道也，欲得士之用也，恶有有道而无下天下君子哉？ 
齐景公来适鲁，舍于公馆，使晏婴迎孔子。
孔子至，景公问政焉。
孔子荅曰： 政在节财。 
公悦。又问曰： 秦穆公国小处僻而霸，何也？ 
孔子曰： 其国虽小，其志大；处虽僻，而其政中。
其举也果，其谋也和，法无私而令不愉，首拔五羖，爵之大夫，与语三日而授之以政。此取之，虽王可，其霸少矣。 景公曰： 善哉！ 
哀公问政于孔子，孔子对曰： 政之急者，莫大乎使民富且寿也。 
公曰： 为之奈何？ 
孔子曰： 省力役，薄赋敛，则民富矣；敦礼教，远罪疾，则民寿矣。 
公曰： 寡人欲行夫子之言，恐吾国贫矣。 
孔子曰： 《诗》云： 恺悌君子，民之父母。 
未有子富而父母贫者也。 
卫灵公问于孔子曰： 有语寡人曰：有国家者，计之于庙堂之上，则政治矣。
何如？ 
孔子曰： 其可也。
爱人者，则人爱之；恶人者，则人恶之；知得之己者，则知得之人。
所谓不出环堵之室而知天下者，知及己之谓也。 
孔子见宋君，君问孔子曰： 吾欲使长有国而列都得之，吾欲使民无惑，吾欲使士竭力，吾欲使日月当时，吾欲使圣人自来，吾欲使官府治理。
为之奈何？ 孔子对曰： 千乘之君，问丘者多矣，而未有若主君之问问之悉也，然主君所欲者尽可得也。
丘闻之，邻国相亲，则长有国；君惠臣忠，则列都得之；不杀无辜，无释罪人，则民不惑；士益之禄，则皆竭力；尊天敬鬼，则日月当时；崇道贵德，则圣人自来；任能黜否，则官府治理。 
宋君曰： 善哉！岂不然乎？
寡人不佞，不足以致之也。 
孔子曰： 此事非难，唯欲行之云耳。 
