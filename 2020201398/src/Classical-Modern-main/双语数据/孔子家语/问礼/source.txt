哀公问于孔子曰： 大礼何如？
子之言礼，何其尊也？ 
孔子对曰： 丘也鄙人，不足以知大礼也。 
公曰： 吾子言焉！ 
孔子曰： 丘闻之，民之所以生者，礼为大。
非礼则无以节事天地之神焉，非礼则无以辨君臣上下长幼之位焉，非礼则无以别男女父子兄弟婚姻亲族疏数之交焉。
是故君子此之为尊敬，然后以其所能教顺百姓，不废其会节。
既有成事，而后治其文章黼黻，以别尊卑上下之等。
其顺之也，而后言其丧祭之纪，宗庙之序。
品其牺牲，设其豕腊，修其岁时，以敬其祭祀，别其亲疏，序其昭穆。
而后宗族会燕，即安其居，以缀恩义。
卑其宫室，节其服御，车不雕玑，器不影镂，食不二味，心不淫志，以与万民同利。
古之明王行礼也如此。 公曰： 今之君子胡莫之行也？ 
孔子对曰： 今之君子，好利无厌，淫行不倦，荒怠慢游，固民是尽。
以遂其心，以怨其政，以忤其众，以伐有道。
求得当欲不以其所，虐杀刑诛不以其治。
夫昔之用民者由前，今之用民者由后。
是即今之君子莫能为礼也。 
