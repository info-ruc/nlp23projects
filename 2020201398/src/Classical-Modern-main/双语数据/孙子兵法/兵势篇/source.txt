孙子曰：凡治众如治寡，分数是也；斗众如斗寡，形名是也；三军之众，可使必受敌而无败者，奇正是也；兵之所加，如以碫投卵者，虚实是也。
凡战者，以正合，以奇胜。
故善出奇者，无穷如天地，不竭如江海。
终而复始，日月是也。
死而更生，四时是也。声不过五，五声之变，不可胜听也；色不过五，五色之变，不可胜观也；味不过五，五味之变，不可胜尝也；战势不过奇正，奇正之变，不可胜穷也。
奇正相生，如循环之无端，孰能穷之哉！
激水之疾，至于漂石者，势也；鸷鸟之疾，至于毁折者，节也。
故善战者，其势险，其节短。
势如扩弩，节如发机。
纷纷纭纭，斗乱而不可乱；浑浑沌沌，形圆而不可败。
故善战人之势，如转圆石于千仞之山者，势也。
