薛安都，河东汾阴人也。世为强族，同姓有三千家。父广，为宗豪，高祖定关、河，以为上党太守。
安都少以勇闻，身长七尺八寸，便弓马。索虏使助秦州刺史北贺汨击反胡白龙子，灭之。由是为伪雍、秦二州都统，州各有刺史，都统总其事。
元嘉二十一年，索虏主拓跋焘击芮芮大败，安都与宗人薛永宗起义，永宗营汾曲，安都袭得弘农。
会北地人盖吴起兵，遂连衡相应。
焘自率众击永宗，灭其族，进击盖吴。安都料众寡不敌，率壮士辛灵度等，弃弘农归国。
太祖延见之，求北还构扇河、陕，招聚义众。
上许之，给锦百匹，杂缯三百匹。
复袭弘农，虏已增戍，城不可克，盖吴又死，乃退还上洛。
世祖镇襄阳，板为扬武将军、北弘农太守。
虏渐强盛，安都乃归襄阳。从叔沈亦同归国，官至绥远将军、新野太守。
二十七年，随王诞版安都为建武将军，随柳元景向关、陕，率步骑居前，所向克捷，事在元景传。
军还，诞版为后军行参军。二十九年，除始兴王浚征北行参军，加建武将军。鲁爽向虎牢，安都复随元景北出，即据关城，期俱济河取蒲坂。会爽退，安都复率所领随元景引还。仍伐西阳五水蛮。
世祖伐逆，转参军事，加宁朔将军，领马军，与柳元景俱发。
四月十四日，至硃雀航，横矛瞋目，叱贼将皇甫安民等曰： 贼弑君父，何心事之！ 
世祖践阼，除右军将军。
五月四日，率所领骑为前锋，直入殿庭。贼尚有数百人，一时奔散。以功封南乡县男，食邑五百户。
安都从征关、陕，至臼口，梦仰头视天，正见天门开，谓左右曰： 汝见天门开不？ 
至是叹曰： 梦天开，乃中兴之象邪！ 
从弟道生，亦以军功为大司马参军。犯罪，为秣陵令庾淑之所鞭。
安都大怒，乃乘马从数十人，令左右执槊，欲往杀淑之。行至硃雀航，逢柳元景。
元景遥问： 薛公何处去？ 
安都跃马至车后曰： 小子庾淑之鞭我从弟，今诣往刺杀之。 
元景虑其不可驻，乃绐之曰： 小子无宜适，卿往与手，甚快。 
安都既回马，复追呼之： 别宜与卿有所论。 
令下马入车。
既入车，因责让之曰： 卿从弟服章言论，与寒细不异，虽复人士，庾淑之亦何由得知？
且人身犯罪，理应加罚，卿为朝廷勋臣，宜崇奉法宪，云何放恣，辄欲于都邑杀人？
非唯科律所不容，主上亦无辞以相宥。 
因载之俱归，安都乃止。
其年，以惮直免官。
孝建元年，复除左军将军。
二月，鲁爽反叛，遣安都及冗从仆射胡子反、龙骧将军宗越率步骑据历阳。
爽遣将郑德玄戍大岘，德玄使前锋杨胡与轻兵向历阳。
安都遣宗越及历阳太守程天祚逆击破之，斩胡与及其军副。
德玄复使其司马梁严屯岘东，安都幢主周文恭晨往侦候，因而袭之，悉禽；贼未敢进。
世祖诏安都留三百人守历阳，渡还采石，迁辅国将军、竟陵内史。
四月，鲁爽使弟瑜率三千人出小岘，爽寻以大众阻大岘。
又遣安都步骑八千度江，与历阳太守张幼绪等讨爽。
安都军副建武将军谭金率数十骑挑战，斩其偏帅。
幼绪恇怯，辄引军退还，安都复还历阳。
臧质久不至，世祖复遣沈庆之济江督统诸军。
爽军食少，引退，庆之使安都率轻骑追之；四月丙戌，及爽于小岘，爽自与腹心壮骑继后。
谭金先薄之，不能入，安都望见爽，便跃马大呼，直往刺之，应手而倒，左右范双斩爽首。
爽累世枭猛，生习战陈，咸云万人敌。
安都单骑直入，斩之而反，时人皆云关羽之斩颜良，不是过也。进爵为侯，增邑五百户，并前千户。
时王玄谟距南郡王义宣、臧质于梁山，安都复领骑为支军。
贼有水步营在芜湖，安都遣将吕兴寿率数十骑袭之，贼众惊乱，斩首及赴水死者甚众。
义宣遣将刘湛之及质攻玄谟，玄谟命众军击之，使安都引骑出贼阵右。
谭金三历贼陈，乘其隙纵骑突之，诸将系进。
是朝，贼马军发芜湖，欲来会战，望安都骑甚盛，隐山不敢出。
贼阵东南犹坚，安都横击陷之，贼遂大溃。
安都队主刘元儒于舰中斩湛之首。
转太子左卫率。
大明元年，虏向无盐，东平太守刘胡出战失利。
二月，遣安都领马军北讨，东阳太守沈法系水军向彭城，并受徐州刺史申坦节度。
上戒之曰： 贼若可及，便尽力殄之。
若度已回，可过河耀威而反。 
时虏已去，坦求回军讨任榛，见许。
安都当向左城，左城去滑台二百余里，安都以去虏镇近，军少不宜分行。
至东坊城，遇任榛三骑，讨擒其一，余两骑得走。
任榛闻知，皆得逃散。
时天旱，水泉多竭，人马疲困，不能远追。
安都、法系并白衣领职，坦系尚方。
任榛大抵在任城界，积世逋叛所聚，所在皆棘榛深密，难为用师，故能久自保藏，屡为民患。
安都明年复职，改封武昌县侯，加散骑常侍。
七年，又加征虏将军，为太子左卫率十年，终世祖世不转。
前废帝即位，迁右卫将军，加给事中。
永光元年，出为使持节、督兗州诸军事、前将军、兗州刺史。
景和元年，代义阳王昶督徐州豫州之梁郡诸军事、平北将军、徐州刺史。
太宗即位，进号安北将军，给鼓吹一部。
安都不受命，举兵同晋安王子勋。
初，安都从子索兒，前废帝景和中，为前军将军，直阁，从诛诸公，封武安县男，食邑三百户。
太宗即位，以为左将军，直阁如故。
安都将为逆，遣密信报之，又遣数百人至瓜步迎接。
时右卫将军柳光世亦与安都通谋。
泰始二年正月，索兒、光世并在省，安都信催令速去，二人俱自省逃出，携安都诸子及家累，席卷北奔。
青州刺史沈文秀、冀州刺史崔道固并皆同反。
文秀遣刘弥之、张灵庆、崔僧三军，道固遣子景征、傅灵越领众，并应安都。
弥之等南出下邳，灵越自泰山道向彭城。
时济阴太守申阐据睢陵城起义，索兒率灵越等攻之。
安都使同党裴祖隆守下邳城，弥之等至下邳，改计归顺，因进军攻祖隆，僧不同，率所领归安都。
索兒闻弥之有异志，舍睢陵驰赴下邳，弥之等未战溃散，并为索兒所执，见杀。
时太宗以申令孙为徐州，代安都。
令孙进据淮阳，密有反志，遣人告索兒曰： 欲相从顺，而百口在都。
可进军见攻，若战败被执，家人可得免祸。 
索兒乃遣灵越向淮阳，令孙出城，为相距之形，既而奔散，北投索兒。
索兒使令孙说阐令降，阐既降，索兒执阐及令孙，并杀之。
索兒因引军渡淮，军粮不给，掠奔百姓谷食。
太宗遣齐王率前将军张永、宁朔将军垣山宝、王宽、员外散骑侍郎张寘震、萧顺之、龙骧将军张季和、黄文玉等诸军北讨。
其年五月，军次平原，索兒等率马步五千，列陈距战，击大破之。
索兒又虏掠民谷，固守石梁，齐王又率镇北参军赵昙之、吕湛之击之。
索兒军无资实，所资野掠，既见攻逼，无以自守，于是奔散；又追破之于葛家白鹄。
索兒走向乐平县界，为申令孙子孝叔所斩。
安都子道智、大将范双走向合肥，诣南汝阴太守裴季降。
时武卫将军王广之领军隶刘勔，攻殷琰于寿阳。傅灵越奔逃，为广之军人所生禽，厉声曰： 我傅灵越也。
汝得贼何不即杀。 
生送诣勔，勔躬自慰劳，诘其叛逆。
对曰： 九州唱义，岂独在我。 
勔又问： 四方阻逆，无战不禽，主上皆加以旷荡，即其才用。
卿何不早归天阙，乃逃命草间乎？ 
灵越答曰： 薛公举兵淮北，威震天下，不能专任智勇，委付子侄，致败之由，实在于此。
然事之始末，备皆参豫，人生归于一死，实无面求活。 
勔壮其意，送还京师。
太宗欲加原宥，灵越辞对如一，终不回改，乃杀之。
灵越，清河人也。时辅国将军、山阳内史程天祚据郡同安都，攻围弥时，然后归顺。
子勋平定，安都遣别驾从事史毕众爱、下邳太守王焕等奉启书诣太宗归款，曰： 臣庸隶荒萌，偷生上国，过蒙世祖孝武皇帝过常之恩，犬马有心，实感恩遇。
是以晋安始唱，投诚孤往，不期生荣，实存死报。
今天命大归，群迷改属，辄率领所部，束骸待诛，违拒之罪，伏听汤镬。 
索兒之死也，安都使柳光世守下邳，至是亦率所领归降。
太宗以四方已平，欲示威于淮外，遣张永、沈攸之以重军迎之。安都谓既已归顺，不应遣重兵，惧不免罪，乃遣信要引索虏。
三年正月，索虏遣博陵公尉迟苟人、城阳公孔伯恭二万骑救之。
永等引退，安都开门纳虏，虏即授安都徐州刺史、河东公。
四年三月，召还桑乾。
五年，死于虏中，时年六十。
初，安都起兵，长史兰陵俨密欲图之，见杀。
安都未向桑乾，前军将军裴祖隆谋杀苟人，举彭城归顺，事泄，见诛。
员外散骑侍郎孙耿之击索兒战死，及刘弥之、张灵庆皆战败见杀，并为太宗所哀，追赠俨光禄勋，祖隆宁朔将军、兗州刺史，耿之羽林监，弥之辅国将军、青州刺史，灵庆宁朔将军、冀州刺史。
安都子伯令、环龙，亡命梁、雍二州之间。
三年，率亡命数千人袭广平，执太守刘冥虬，攻顺阳，克之，略有义成、扶风，置立守宰。
文秀在桑乾凡十九年，齐之永明四年，病死，时年六十一。崔道固，清河人也。世祖世，以干用见知，历太子屯骑校尉，左军将军。
大明三年，出为齐、北海二郡太守。
民焦恭破古冢，得玉铠，道固检得，献之，执系恭。
入为新安王子鸾北中郎谘议参军，永嘉王子仁左军司马。
景和元年，出为宁朔将军、冀州刺史，镇历城。
泰始二年，进号辅国将军，又进号征虏将军。
时徐州刺史薛安都同逆，上即还道固本号为徐州代之。
道固不受命，遣子景微、军主傅灵越率众赴安都。
既而为土人起义所攻，屡战失利，闭门自守。
会四方平定，上遣使宣慰，道固奉诏归顺。
先是与沈文秀共引虏，虏既至，固守距之，因被围逼。虏每进，辄为道固所摧。
三年，以为都督冀青兗幽并五州诸军事、前将军、冀州刺史，加节，又进号平北将军。
其年，为虏所陷，被送桑乾，死于虏中。
