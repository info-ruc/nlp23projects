毛修之，字敬文，荥阳阳武人也。
祖虎生，伯父璩，并益州刺史。
父瑾，梁、秦二州刺史。
修之有大志，颇读史籍，荆州刺史殷仲堪以为宁远参军。
桓玄克荆州，仍为玄佐，历后军、太尉、相国参军。
解音律，能骑射，玄甚遇之。
及篡位，以为屯骑校尉。
随玄西奔，玄败于峥嵘洲，复还江陵，人情离散，议欲西奔汉川。
修之诱令入蜀，冯迁斩玄于枚回洲，修之力也。
晋安帝反正于江陵，除骁骑将军。
下至京师，高祖以为镇军咨议参军，加宁朔将军。
旬月，迁右卫将军。
既有斩玄之谋，又伯、父并在蜀土，高祖欲引为外助，故频加荣爵。
及父瑾为谯纵所杀，高祖表为龙骧将军，配给兵力，遣令奔赴。
又遣益州刺史司马荣期及文处茂、时延祖等西讨。
修之至宕渠，荣期为参军杨承祖所杀，承祖自称镇军将军、巴州刺史。
修之退还白帝，承祖自下攻之，不拔。
修之使参军严纲等收兵众，汉嘉太守冯迁率兵来会，讨承祖斩之。
时文处茂犹在邑郡，修之遣振武将军张季仁五百兵系处茂等。
荆州刺史道规又遣奋武将军原导之领千人，受修之节度。
修之遣原导之与季仁俱进。
时益州刺史鲍陋不肯进讨，修之下都上表曰： 臣闻在生所以重生，实有生理可保。臣之情地，生途已竭，所以未沦于泉壤，借命于朝露者，以日月贞照，有兼映之辉，庶凭天威，诛夷仇逆。
自提戈西赴，备尝时难，遂使齐斧停柯，狡竖假息。
诚由经路有暨，亦缘制不自己。
抚影穷号，泣望西路。
益州刺史陋始以四月二十九日达巴东，顿白帝，以俟庙略。
可乘之机宜践，投袂之会屡愆。
臣虽效死寇庭，而理绝救援，是以束骸载驰，诉冤象魏。
昔宋害申丹，楚庄有遗履之愤，况忘家殉国，鲜有臣门，节冠风霜，人所矜悼。
伍员不亏君义，而申包不忘国艰，俟会伫锋，因时乃发。
今臣庸逾在昔，未蒙宵迈之旗，是以仰辰极以希照，眷西土以洒泪也。
公私怀耻，仰望洪恩，岂宜遂享名器，比肩人伍。
求情既所不容，即实又非所继，但以方仗威灵，要须综摄，乞解金紫宠私之荣，赐以鹰扬折冲之号。臣之于国，理无虚请。
自臣涉道，情虑荒越，疹毒交缠，常虑性命陨越，要当躬先士卒，身驰贼庭，手斩凶丑，以摅莫大之衅。然后就死之日，即化如归，阖门灵爽，岂不谢先帝于玄宫。 
高祖哀其情事，乃命冠军将军刘敬宣率文处茂、时延祖诸军伐蜀。
军次黄虎，无功而退。
谯纵由此送修之父、伯及中表丧，口累并得俱还。
卢循逼京邑，修之服未除，起为辅国将军，寻加宣城内史，戍姑孰。
为循党阮赐所攻，击破之。
循走，刘毅还姑孰，修之领毅后军司马，坐长置吏僮，免将军、内史官。
毅西镇江陵，以为卫军司马、辅国将军、南郡太守。
修之虽为毅将佐，而深自结高祖。
高祖讨毅，先遣王镇恶袭江陵，修之与咨议参军任集之等并力战，高祖宥之。
时遣硃龄石伐蜀，修之固求行，高祖虑修之至蜀，必多所诛残，士人既与毛氏有嫌，亦当以死自固，故不许。
还都，除黄门侍郎，复为右卫将军。
修之不信鬼神，所至必焚除房庙。
时蒋山庙中有佳牛好马，修之并夺取之。
高祖讨司马休之，以为咨议参军、冠军将军、领南郡相。
高祖将伐羌，先遣修之复芍陂，起田数千顷。
及至彭城，又使营立府舍，转相国右司马，将军如故。
时洛阳已平，即本号为河南、河内二郡太守，行西州事，戍洛阳，修治城垒。
高祖既至，案行善之，赐衣服玩好，当时计直二千万。
先是，刘敬宣女嫁，高祖赐钱三百万，杂彩千匹，时人并以为厚赐。
王镇恶死，修之代为安西司马，将军如故。
值桂阳公义真已发长安，为佛佛虏所邀，军败。
修之与义真相失，走将免矣。
始登一坂，坂甚高峻，右卫军人叛走，已上坂，尝为修之所罚者，以戟掷之，伤额，因坠坂，遂为佛佛所擒。
佛佛死，其子赫连昌为索虏托跋焘所获，修之并没。
初，修之在洛，敬事嵩高山寇道士，道士为焘所信敬，营护之，故得不死，迁于平城。
修之尝为羊羹，以荐虏尚书，尚书以为绝味，献之于焘；焘大喜，以修之为太官令。
稍被亲宠，遂为尚书、光禄大夫、南郡公，太官令、尚书如故。
其后硃修之没虏，亦为焘所宠。
修之相得甚欢。
修之问南国当权者为谁，硃修之答云： 殷景仁。 
修之笑曰： 吾昔在南，殷尚幼少，我得归罪之日，便应巾韝到门邪！ 
经年不忍问家消息，久之乃讯访，修之具答，并云： 贤子元矫，甚能自处，为时人所称。 
修之悲不得言，直视良久，乃长叹曰： 呜呼！ 
自此一不复及。
初，荒人去来，言修之劝诱焘侵边，并教焘以中国礼制，太祖甚疑责之。
修之后得还，具相申理，上意乃释。
修之在虏中，多畜妻妾，男女甚多。
元嘉二十三年，死于虏中，时年七十二。
元矫历宛陵、江乘、溧阳令。
