知节字子元，幼孤。
太宗时，以荫补供奉官，赐今名。
年十八，监彭州兵，以严莅众，众惮之如老将。
又监潭州兵，时何承矩为守，颇以文雅饰吏治，知节慕之，因折节读书。
雍熙间，护兵博州，契丹入边，败我师于君子馆。
先是，知节完城缮甲，储积刍粟，吏民以为生事。
既而契丹果至，以有备，引去。
徙知定远军。
时议调河南十三州之民输饷，河北转运使樊知古适至军议事，知节曰： 军少粟多，簸其红腐，尚当得十之六七。 知古从之，果获粟五十万斛，分给诸屯，遂省河南之役。
时部民入保避寇，卒有盗妇女首饰者，护军止笞遣之。
知节曰： 民避外患而来，反罹内寇，此而可恕，何以肃下？ 即命斩之。
知深、庆二州，迁西京作坊使。
旋知梓州。
李顺之叛，诏与王继恩同讨贼。
继恩恃势自任，恶知节不附己，遣守彭州，付以羸兵三百，彭之旧卒，悉召还成都。
知节累请益兵，不从。
贼众十万攻城，知节力战，自晨抵晡，士多死，慨然叹曰： 死贼手，非壮夫也。 即横槊溃围出，迟明，援兵至，复鼓噪入，贼遂溃去。
太宗闻而叹曰： 贼众我寡，知节不易当也。 授益州钤辖，加益、汉九州都巡检使，迁内园使。
会韩景祐帐下刘旰胁牙兵为乱，连下州县，众逾二千，知节领兵三百，追至蜀州，与战，旰走邛州。
知节曰： 贼破邛州，必乘胜渡江薄我，既息而后战，官军虽倍，制之亦劳，不如乘其弊急击之，破之必矣。 遂行。
次方井镇，与旰遇，杀之无噍类。
咸平初，领登州刺史、知秦州。
州尝质羌酋支属余二十人，逾二纪矣。
知节曰： 羌亦人尔，岂不怀归？ 悉遣之。
羌人感之，讫终，更不犯塞。
时州有银坑，岁久矿竭，课额弗除，主吏破产，偿之不足。
知节请蠲之，章三上，乃允。
迁西上阁门使，知益州兼本路转运使。
自乾德后，岁漕蜀物，动逾万计。
时籍富民以部舟运，坐沉覆破产者众。
知节请代督以省校而程其漕事，自是蜀人赖以免患。
徙知延州兼鄜延驻泊部署。
边寇将至，方上元节，遽命张灯启关，累夕宴乐。寇不测，即引去。
会镇州程德玄政事旷弛，徙知节代之。
诏发澶、魏等六州粮输定武，时兵交境上，知节曰： 粮之来，是资盗也。 止令于舟车所至收之，寇无所得而遁。
车驾在澶渊，时王超拥兵数十万屯真定，逗留不进。
知节移书诮让之，超始出兵，犹以中渡无桥为辞。
知节预命度材，一夕而具。
景德中，徙知定州，未几，拜东上阁门使、枢密都承旨，擢拜签书枢密院事。
当是时，契丹已盟，中国无事，大臣方言符瑞，而知节每不然之，尝言 天下虽安，不可忘战去兵 以为戒。
自陈年齿未衰，五七年间尚可驱策，如边方有警，愿预其行，但得副都部署名及良马数匹、轻甲一联足矣。
上以为然，因命制铜铁锁子甲以赐焉。
进宣徽北院使，加兼枢密副使。
时王钦若为枢密使，知节薄其为人，遇事敢言，未尝少屈。
每廷议，得其不直，辄面诋之。
时钦若宠顾方隆，知节愈不为下。
大中祥符七年，出为颍州防御使、知潞州。
天禧初，移知天雄军，召拜宣徽南院使、知枢密院事。
以疾乞罢，除彰德军留后、知贝州兼部署。
将行，真宗闵其癯瘁，止命归镇。
时上党、大名之民已争来迎谒。
未几，卒，年六十五。
赠侍中，谥正惠。
知节将家子，慷慨以武力智谋自许，又能好书，宾友儒者，所与善厚，必一时豪杰，论事謇謇未尝有所顾忌，故闻其风者，亦知其为正直云。
雷德骧，字善行，同州郃阳人。
周广顺三年举进士，解褐磁州军事判官。
召为右拾遗，充三司判官，赐绯鱼。
显德中，入受诏均定随州诸县民田屋税，称为平允。
宋初，拜殿中侍御史，改屯田员外郎、判大理寺。
其官属与堂吏附会宰相赵普，擅增刑名，因上言，欲求见太祖以白其事。
未引对，直诣讲武殿奏之，辞气俱厉。
太祖诘之，德骧对曰： 臣值陛下日旰未食，方震威严尔。 帝怒，令左右曳出，诏置极典。
俄怒解，黜为商州司户参军。
刺史知德骧旧为省郎，以客礼之。
及奚屿知州，希宰相旨，至则倨受庭参。
德骧不能堪，出怨言，屿衔之。
适有言德骧至郡为文讪上者，屿召德骧与语，潜遣吏绐其家人取得之，即械系德骧，具状以闻。
太祖贷其罪，削籍徙灵武。
数年，其子有邻击登闻鼓，诉中书不法事，赵普由是出镇河阳。
召德骧为秘书丞，俄分判御史台三院事，又兼判吏部南曹。
开宝七年，同知贡举。
太祖崩，以德骧为吴越国告哀使。
还，迁户部员外郎兼御史知杂事，改职方员外郎，充陕西、河北转运使。
历礼部、户部郎中，入为度支判官。
太平兴国四年，车驾征太原，为太原西路转运使。
六年，同知京朝官考课，俄迁兵部郎中。
七年，以公累降本曹员外郎、出知怀州，未几，复旧官，又命为两浙转运使。其子殿中丞有终亦为淮南转运使，父子同日受诏，搢绅荣之。
俄迁右谏议大夫。
雍熙二年，征归朝，同知京朝官考课，初，帝谓宰相曰： 朕前日阅班籍，择官为河北转运使，所患不能周知群臣履行。
自今令德骧录京朝官履历功过之状引对，既得渐识群臣，择才委任，且使有官政者乐于召对，负瑕累者耻于顾问，可以为惩劝矣。 
端拱初，迁户部侍郎。
会赵普再入相，宣制之日，德骧方立班，不觉坠笏，遽上疏，乞归田里。
太宗召见，安谕之，赐白金三干两，罢知考课，止以本官奉朝请。
会议事尚书省，乘酒叱起居员外郎郑构为盗，御史奏劾，下御史台案问，具伏，帝止令罚月奉而释之。
讫赵普出守西洛，帝终保全之。
淳化二年，为其婿如京副使卫濯讼有邻子秘书省校书郎孝先内乱，帝素怜德骧，恐暴扬其丑，不以孝先属吏，止除名配均州。
德骧坐失教，责授感德军行军司马。并其子少府少监有终责授衡州团练副使。
德骧因惭愤成疾，三年，卒，年七十五。
有终为三司盐铁副使，表乞追复旧官，从之。
德骧无文采，颇以强直自任，性褊躁，多忤物，不为士大夫所与。
