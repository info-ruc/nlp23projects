柴禹锡，字玄圭，大名人。少时，有客见之曰： 子质不凡，若辅以经术，必致将相。 禹锡由是留心问学。
时太宗居晋邸，以善应对，获给事焉。
太平兴国初，授供奉官。
三年，改翰林副使，迁如京使，仍掌翰林司。
每夜直，上以藩府旧僚，多召访外事。
迁宣徽北院使，赐第宝积坊。
告秦王廷美阴谋，擢枢密副使。
逾年，转南院使。
服劳既久，益加勤敏。
雍熙中，议广宫城。
禹锡有别业在表识中，请以易官邸，上因是薄之。
又与宰相宋琪厚善。
会广州徐休复密奏转运王延范不轨状，且言倚附大臣，无敢动摇者。
上因访琪及禹锡曰： 延范何如人？ 延范与琪妻为疏属，甚言其忠勤，禹锡亦傍赞之。
上意其交通，滋不悦。
禹锡又为琪请卢多逊故第，上益恶其朋比。
坐琪以诙谐罢相，不欲显言之也。
下诏切责禹锡，以骁卫大将军出知沧州。
在任勤于政治，部民诣滨州列状以闻。
改涪州观察使，徙澶、镇二州驻泊部署，俄知潞州，州民乞留三载，诏奖之。徙知永兴军府，再召为宣徽北院使、知枢密院事。
至道初，制受镇宁军节度、知泾州。
入谢日，上谓曰： 由宣徽罢者不过防御使尔，今委卿旌节，兼之重镇，可谓优异矣。 禹锡流涕哽咽而已。
咸平中，移知贝州。
是岁，契丹兵奄至城下，禹锡内严备御，寇寻引去。
明年，徙陕州。
景德初，子宗庆选尚，召禹锡归阙，令公主就第谒见，行舅姑礼，固辞不许。
顷之，还镇。
未几，卒，年六十二，赠太尉。
子宗亮，太子中允；宗庆，永清军节度。
