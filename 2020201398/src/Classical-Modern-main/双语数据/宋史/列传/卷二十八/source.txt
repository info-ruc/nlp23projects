陶穀，字秀实，邠州新平人。
本姓唐，避晋祖讳改焉。
历北齐、隋、唐为名族。
祖彦谦，历慈、绛、澧三州刺史，有诗名，自号鹿门先生。
父涣，领夷州刺史，唐季之乱，为邠帅杨崇本所害。
时穀尚幼，随母柳氏育崇本家。
十余岁，能属文，起家校书郎、单州军事判官。
尝以书干宰相李崧，崧甚重其文。
时和凝亦为相，同奏为著作佐郎、集贤校理。
改监察御史，分司西京，迁虞部员外郎、知制诰。
会晋祖废翰林学士，兼掌内外制。
词目繁委，穀言多委惬，为当时最。
少帝初，赐绯袍、靴、笏、黑银带。
天福九年，加仓部郎中。
初，崧从契丹以北，高祖入京师，以崧第赐苏逢吉，而崧别有田宅在西京，逢吉皆取之。
崧自北还，因以宅券献逢吉，逢吉不悦，而崧子弟数出怨言。
其后逢吉乃诱告崧与弟屿、等下狱，崧惧，移病不出。
崧族子昉为秘书郎，尝往候崧，崧语昉曰： 迩来朝廷于我有何议？ 昉曰： 无他闻，唯陶给事往往于稠人中厚诬叔父。 崧叹曰： 穀自单州判官，吾取为集贤校理，不数年擢掌诰命，吾何负于陶氏子哉？ 及崧遇祸，昉尝因公事诣穀，穀问昉： 识李侍中否？ 昉敛衽应曰： 远从叔尔。 穀曰： 李氏之祸，穀出力焉。 昉闻之汗出。
穀性急率，尝与兖帅安审信集会，杯酒相失，为审信所奏。
时方姑息武臣，穀坐责授太常少卿。
尝上言： 顷莅西台，每见台司详断刑狱，少有即时决者。
至于闾阎夫妇小有争讼，淹滞积时，坊市死亡丧葬，必俟台司判状，奴婢病亡，亦须检验。
吏因缘为奸，而邀求不已，经旬不获埋瘗。
望申条约以革其弊。 从之。
俄拜中书舍人。
尝请教习乐工、停二舞郎，及禁民伐桑枣为薪，并从其请。
开运三年，赐金紫。
契丹主北归，胁穀令从行。
穀逃匿僧舍中，衣布褐，阳为行者状。
军士意其诈，持刃陵胁者日数四。
穀颇工历数，谓同辈曰： 西南五星连珠，汉地当有王者出。
契丹主必不得归国。 及耶律德光死，有孛光芒指北，穀曰： 自此契丹自相鱼肉，永不乱华矣。 遂归汉，为给事中。
乾祐中，令常参官转对。
穀上言曰： 五日上章，曾非旧制。
百官叙对，且异昌言。
徒浼天聪，无益时政，欲乞停转对。
在朝群臣有所闻见，即许不时诣阙闻奏。 从之。
仕周为右散骑常侍，世宗即位，迁户部侍郎。
从征太原，时鱼崇谅迎母后至，穀乘间言曰： 崇谅宿留不来，有顾望意。 世宗颇疑之。
崇谅又表陈母病，诏许归陕州就养，以穀为翰林学士。
世宗尝谓宰相曰： 朕观历代君臣治平之道，诚为不易。
又念唐、晋失德之后，乱臣黠将，僣窃者多。
今中原甫定，吴、蜀、幽、并尚未平附，声教未能远被，宜令近臣各为论策，宣导经济之略。 乃命承旨徐台符以下二十余人，各撰《为君难为臣不易论》、《平边策》以进。
其策率以修文德、来远人为意，惟穀与窦仪、杨昭俭、王朴以封疆密迩江、淮，当用师取之。
世宗自克高平，常训兵讲武，思混一天下。
及览其策，忻然听纳，由是平南之意益坚矣。
显德三年，迁兵部侍郎，加承旨。
世宗留心稼穑，命工刻木为耕夫、织妇、蚕女之状，置于禁中，思广劝课之道，穀为赞辞以进。
显德六年，加吏部侍郎。
宋初，转礼部尚书，依前翰林承旨。
穀在翰林，与窦仪不协，仪有公望，虑其轧己，尝附宰相赵普与赵逢、高锡辈共排仪，仪终不至相位。
乾德二年，判吏部铨兼知贡举。
再为南郊礼仪使，法物制度，多穀所定。
时范质为大礼使，以卤簿清游队有甲骑具装，莫知其制度，以问于穀。
穀曰： 梁贞明丁丑岁，河南尹张全义献人甲三百副、马具装二百副。其人甲以布为里，黄泬表之，青绿画为甲文，红锦绿青泬为下裙，绛韦为络，金铜玦，长短至膝。
前膺为人面二目，背连膺缠以红锦腾蛇。
马具装盖寻常马甲，但加珂拂于前膺及后鞦尔。
庄宗入洛，悉焚毁。 质命有司如穀说，造以给用。又乘舆大辇，久亡其制，穀创意造之，后承用焉。
明德门成，诏穀为之记。
乾德中，命库部员外郎王贻孙、《周易》博士奚屿同考试品官子弟。
穀属其子鄑于屿，珝书不通，以合格闻，补殿中省进马。
俄为人所发，下御史府案问，屿责授乾州司户，贻孙责授左赞善大夫，夺穀奉两月。
穀后累加刑部、户部二尚书。
开宝三年，卒，年六十八。
赠右仆射。
穀强记嗜学，博通经史，诸子佛老，咸所总览；多蓄法书名画，善隶书。
为人隽辨宏博，然奔竞务进，见后学有文采者，必极言以誉之；闻达官有闻望者，则巧诋以排之，其多忌好名类此。
初，太祖将受禅，未有禅文，穀在旁，出诸怀中而进之曰： 已成矣。 太祖甚薄之。
尝自曰： 吾头骨法相非常，当戴貂蝉冠尔。 盖有意大用也，人多笑之。
子邴，至起居舍人。
天禧四年，录谷孙寔试秘书省校书郎。
扈蒙，字日用，幽州安次人。
曾祖洋，涿州别驾。
祖智周，卢龙军节度推官。
父曾，内园使。
蒙少能文，晋天福中，举进士，入汉为鄠县主簿。
赵思绾叛，遣郭从义讨之。
郡县吏供给皆戎服趋事，蒙寇服褒博，举止舒缓，从义颇讶之。
转运使李谷谓曰： 蒙文学名流，不习吏事。 遂不之问。
周广顺中，从归德军节度赵晖为掌书记，召为右拾遗、直史馆、知制诰。
蒙从弟载时为翰林学士，兄弟并掌内外制，时号 二扈 。
宋初，由中书舍人迁翰林学士，坐请托于同年仇华，黜为太子左赞善大夫，稍迁左补阙，掌大名市征。
六年，复知制诰，充史馆修撰。
开宝中，受诏与李穆等同修《五代史》，详定《古今本草》。
五年，连知贡举。
七年，蒙上书言： 昔唐文宗每召大臣论事，必命起居郎、起居舍人执笔立于殿侧，以纪时政，故《文宗实录》稍为详备。
至后唐明宗，亦命端明殿学士及枢密直学士轮修日历，送史官。
近来此事都废，每季虽有内殿日历，枢密院录送史馆，然所记者不过臣下对见辞谢而已。
帝王言动，莫得而书。
缘宰相以漏泄为虞，昧于宣播，史官疏远，何得与闻。
望自今凡有裁制之官，优恤之言，发自宸衷、可书简策者，并委宰臣及参知政事每月轮知抄录，以备史官撰集。 从之，即以参知政事卢多逊典其事。
九年正月，受朝乾元殿，降王在列，声明大备。
蒙上《圣功颂》，以述太祖受禅、平一天下之功，其词夸丽，有诏褒之。
为卢多逊所恶，出知江陵府。
太宗即位，召拜中书舍人，旋复翰林学士。
与李昉同修《太祖实录》。
太平兴国四年，从征太原还，转户部侍郎，加承旨。
雍熙三年，被疾，以工部尚书致仕。
未几，卒，年七十二。
赠右仆射。
自张昭、窦仪卒，典章仪注，多蒙所刊定。
初，太祖受周禅，追尊四庙，亲郊，以宣祖配天。
及太宗即位，礼官以为舜郊喾，商郊冥，周郊后稷，王业所因兴也。
若汉高之太公，光武之南顿君，虽有帝父之尊，而无预配天之祭。
故自太平兴国三年、六年再郊，并以太祖配，于礼为允。
太宗将东封，蒙定议曰： 严父莫大于配天，请以宣祖配天。 自雍熙元年罢封禅为郊祀，遂行其礼，识者非之。
蒙性沉厚，不言人是非，好释典，不喜杀，缙绅称善人。
有笑疾，虽上前不自禁。
多著述，有《鳌山集》二十卷行于世。
载字仲熙，有传，见《五代史》。
