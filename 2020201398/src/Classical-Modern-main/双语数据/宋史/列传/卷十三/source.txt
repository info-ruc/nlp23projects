李继勋，大名元城人。
周祖领镇，选隶帐下。
广顺初，补禁军列校，累迁至虎捷左厢都指挥使、领永州防御使。
显德初，迁侍卫步军都指挥使、领昭武军节度。
岁余，改领曹州。
世宗亲征淮上，令继勋领兵屯寿州城南，进洞屋、云梯，以攻其城。
继勋怠于守御，为其所败，死者数万，梯、屋悉皆被焚。
召归阙，出为河阳三城节度。
议者以为失责帅之义。
及再幸寿春回，左授继勋右武卫大将军，又以其掌书记陈南金裨赞无状，并黜之。
显德四年冬，复从世宗南征，及次迎銮，即命继勋帅黑龙船三十艘于江口滩，败吴兵数百，获战船二艘，以功迁左领军卫上将军。
七月，改右羽林统军。
六年春，世宗幸沧州，以继勋为战棹左厢都部署，前泽州刺史刘洪副之，俄权知邢州。
恭帝即位，授安国军节度，加检校太傅。
宋初，加检校太尉。
太祖平泽、潞，继勋朝于行在，即以为昭义军节度。
是秋，率师入河东，燔平遥县，俘获甚众。
建隆二年冬，又败并军千余人，斩首百余级，获其辽州刺史傅延彦及弟延勋来献。
乾德二年，诏与康延沼、尹训率步骑万余攻辽州，太原将郝贵超领兵来援，战于城下，继勋大败之。
州将杜延韬危蹙，与拱卫都指挥使冀进、兵马都监供奉官侯美籍部下兵三千送款于继勋。
即遣内供奉官都知慕容延忠入奏，诏褒之。
未岁，并人诱契丹步骑六万人来取辽州，复遣继勋与罗彦瑰、郭进、曹彬等领六万众赴之，大破契丹及太原军于城下。
五年，加同平章事。
开宝初，将征河东，以继勋为行营前军都部署，败并人于涡河。
二年，太祖亲征河东，命继勋为行营前军都部署。
驾至城下，分军四面，继勋栅其南。
三年春，移镇大名。
太平兴国初，加兼侍中。
俄以疾求归洛阳，许之，赐钱千万、白金万两。
是秋，上表乞骸骨，拜太子太师致仕，朝会许缀中书门下班。
寻卒，年六十二，赠中书令。
继勋累历藩镇，所至无善政，然以质直称。
信奉释氏。
与太祖有旧，故特承宠遇。
弟继偓，亦有武勇，周显德末，补内殿直。
宋初，累历军职。
开宝中，为步军副都军头。
太平兴国三年，迁内外马步军副都军头。
坐事改右卫率府率。
六年，加本卫将军、领奖州刺史。
累至龙卫右厢都指挥使、领本州团练使。
