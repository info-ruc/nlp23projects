野史杂说，多有得之传闻及好事者缘饰，故类多失实，虽前辈不能免，而士大夫颇信之。
姑摭真宗朝三事于左。
魏泰《东轩录》云： 真宗次澶渊，语寇菜公曰： 虏骑未退，何人可守天雄军？ 公言参加政事王钦若。
退即召王于行府，谕以上意，授敕俾行。王未及有言，公遽酌大白饮之，命曰 上马杯 ，且曰： 参政勉之，回日即为同列也。 
王驰骑入魏，越十一日虏退，召为同中书门下平章事。
或云王公数进疑词于上前，故莱公因事出之。
于按澶渊之役乃景德元年九月，是时莱公为次相，钦若为参政；闰九月，钦若判天雄，二年四月，罢政；三年，莱公罢相，钦若复和枢密院，至天禧元年始拜相，距景德初元凡十四年。
其二事者，沈括《笔谈》云： 向文简拜右仆射，真宗谓学士李昌武曰： 朕自即位以来，未尝除仆射，敏中应甚喜。 
昌武退朝，往候之。门阑悄然。
明日再对，上笑曰： 向敏中大耐官职。  
存中自注云： 向公拜仆射，年月未曾考于国史，因见中书记，是天禧元年八月，而是年二月王钦若亦加仆射。 
予按真宗朝自敏中之前拜仆射者六人：吕端、李沆、王旦皆自宰相转，陈尧叟以罢枢密使拜，张齐贤以故相拜，王钦若自枢密使转。
及敏中转右仆射，与钦若加左仆射同日降制，是时李昌武死四年矣。昌武者，宗谔也。
