二十年春，新作南门。
夏，郜子来朝。
五月乙巳，西宫灾。
郑人入滑。
秋，齐人、狄人盟于邢。
冬，楚人伐随。
二十年春，新作南门，书不时也。凡启塞从时。
滑人叛郑而服于卫。
夏，郑公子士、洩堵寇帅师入滑。
秋，齐、狄盟于邢，为邢谋卫难也。
于是卫方病邢。
随以汉东诸侯叛楚。
冬，楚鬥穀於菟帅师伐随，取成而还。
君子曰： 随之见伐，不量力也。
量力而动，其过鲜矣。
善败由己，而由人乎哉？《诗》曰： 岂不夙夜，谓行多露。  
宋襄公欲合诸侯，臧文仲闻之，曰： 以欲从人则可，以人从欲鲜济。 
