九年春，齐人杀无知。
公及齐大夫盟于蔇。
夏，公伐齐，纳子纠。
齐小白入于齐。
秋七月丁酉，葬齐襄公。
八月庚申，及齐师战于乾时，我师败绩。
九月，齐人取子纠，杀之。
冬，浚洙。
九年春，雍廪杀无知。
公及齐大夫盟于蔇，齐无君也。
夏，公伐齐，纳子纠。
桓公自莒先入。
秋，师及齐师战于乾时，我师败绩。
公丧戎路，传乘而归。
秦子、梁子以公旗辟于下道，是以皆止。
