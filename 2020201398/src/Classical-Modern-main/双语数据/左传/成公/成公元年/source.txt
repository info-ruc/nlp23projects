元年春，王正月，公即位。
二月辛酉，葬我君宣公。
无冰。
三月，作丘甲。
夏，臧孙许及晋侯盟于赤棘。
秋，王师败绩于茅戎。
冬十月。
元年春，晋侯使瑕嘉平戎于王，单襄公如晋拜成。
刘康公徼戎，将遂伐之。
叔服曰： 背盟而欺大国，此必败。
背盟不祥，欺大国不义，神人弗助，将何以胜？ 
不听，遂伐茅戎。
三月癸未，败绩于徐吾氏。
为齐难故，作丘甲。
闻齐将出楚师。
夏，盟于赤棘。
秋，王人来告败。
