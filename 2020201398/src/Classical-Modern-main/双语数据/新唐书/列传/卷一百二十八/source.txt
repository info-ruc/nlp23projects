文艺下李华，字遐叔，赵州赞皇人。
曾祖太冲，名冠宗族间，乡人语曰： 太冲无兄。 
太宗时，擢祠部郎中。
华少旷达，外若坦荡，内谨重，尚然许，每慕汲黯为人。
累中进士、宏辞科。
天宝十一载，迁监察御史。
宰相杨国忠支娅所在横猾，华出使，劾按不桡，州县肃然。
为权幸见疾，徙右补阙。
安禄山反，上诛守之策，皆留不服。
玄宗入蜀，百官解窜，华母在鄴，欲间行辇母以逃，为盗所得，伪署凤阁舍人。
贼平，贬杭州司户参军。
华自伤践危乱，不能完节，又不能安亲，欲终养而母亡，遂屏居江南。
上元中，以左补阙、司封员外郎召之。
华喟然曰： 乌有隳节危亲，欲荷天子宠乎？ 
称疾不拜。
李岘领选江南，表置幕府，擢检校吏部员外郎。
苦风痹，去官，客隐山阳，勒子弟力农，安于穷槁。
晚事浮图法，不甚著书，惟天下士大夫家传、墓版及州县碑颂，时时赍金帛往请，乃强为应。
大历初，卒。
初，华作《含元殿赋》成，以示萧颖士，颖士曰： 《景福》之上，《灵光》之下。 
华文辞绵丽，少宏杰气，颖士健爽自肆，时谓不及颖士，而华自疑过之。
因著《吊古战场文》，极思研扌隺，已成，污为故书，杂置梵书之庋。
它日，与颖士读之，称工，华问： 今谁可及？ 
颖士曰： 君加精思，便能至矣。 
华愕然而服。
华爱奖士类，名随以重，若独孤及、韩云卿、韩会、李纾、柳识、崔祐甫、皇甫冉、谢良弼、硃巨川，后至执政显官。
华触祸衔悔，及为元德秀、权皋铭、《四皓赞》，称道深婉，读者怜其志。
宗子翰，从子观，皆有名。
翰擢进士第，调卫尉。
天宝末，房琯、韦陟俱荐为史官，宰相不肯拟。
翰所善张巡死节睢阳，人媢其功，以为降贼，肃宗未及知。翰传巡功状，表上之，曰：臣闻圣主褒死难之士，养死事之孤，或亲推轜车，或追建邑封，厚死以慰生，抚存以答亡，君不遗于臣，臣亦不背其君也。
自逆胡构乱，据雒阳，引幽、朔以吞河南，故御史中丞、赠扬州大都督张巡，忠谊奋发，率乌合，守雍丘，溃贼心腹。
及鲁炅弃甲宛、叶，哥舒翰败绩潼关，贼送盗神器，鸱峙二京，南临汉、江，西逼岐、雍，群帅列城，望风出奔，巡守孤城不为却。
贼欲绕出巡后以扰江淮，巡退军睢阳，扼东南咽领。
自春讫冬，大战数十，小战数百，以弱制强，出奇无穷，杀馘凶丑凡十余万，贼不敢越睢阳取江淮，江淮以完，巡之力也。
城孤粮尽，外救不至，犹奋羸起病，摧锋陷坚，三军啖肤而食，知死不叛。
城陷见执，卒无桡词，慢叱凶徒，精贯白日，虽古忠烈无以加焉。
议者罪巡以食人，愚巡以守死，臣窃痛之。
夫忠者，臣之教；恕者，法之情。
巡握节而死，非亏教也；析骸以爨，非本情也。
《春秋》以功覆过，《书》赦过宥刑，在《易》遏恶扬善，为国者录用弃瑕。
今者乃欲议巡之罪，是废教绌节，不以功掩过，不以刑恕情，善可遏，恶可扬，瑕录而用弃，非所以奖人伦，明劝戒也。
且禄山背德，大臣将相比肩从贼，巡官不朝，宴不坐，无一伍之士，一节之权，徒奋身死节，以动义旅，不谓忠乎？
以数千卒横挫贼锋，若无巡则无睢阳，无睢阳则无江淮。
有如贼因江淮之资，兵广而财积，根结盘据，西向以拒，虽终歼灭，其旷日持久必矣。
今陕、鄢一战，犬羊骇北，王师震其西，巡扼其东，此天使巡举江淮以待陛下，师至而巡死，不谓功乎？
古者列国侵伐，犹分灾救患，诸将同受国恩，奉辞伐罪，巡固守亦待外援，援不至而食尽，食尽而及人，则巡之情可求矣。
假巡守城之初，已计食人，损数百众以全天下，臣尚谓功过相掩，况非素志乎？
夫子制《春秋》，明褒贬，齐桓公将封禅，略不书；晋文公召王河阳，书而讳之。
巡苍黄之罪，轻于僭禅；兴复之功，重于纠合。
今巡子亚夫虽得官，不免饥寒，江淮既巡所保，户口充完，宜割百户俾食其子。
且强死为厉，有所归则不为灾。
巡身首分裂，将士骸骼不掩，宜于睢阳相择高原，起大冢，招魂而葬，旌善之义也。
臣少与巡游，哀巡死难，不睹休明，唯令名其荣禄也。
若不时纪录，日月浸悠，或掩而不传，或传而不实，巡生死不遇，诚可悲悼。
谨撰传一篇，昧死上，傥得列于史官，死骨不朽。
帝繇是感悟，而巡大节白于世，义士多之。
翰累迁左补阙、翰林学士。
大历中，病免，客阳翟，卒。
翰为文精密而思迟，常从令皇甫曾求音乐，思涸则奏之，神逸乃属文。
族弟纾，自有传。
观，字元宾。
贞元中，举进士、宏辞，连中，授太子校书郎。
卒，年二十九。
观属文，不袭沿前人，时谓与韩愈相上下。
及观少夭，而愈后文益工，议者以观文未极，愈老不休，故卒擅名。
陆希声以为 观尚辞，故辞胜理；愈尚质，故理胜辞。
虽愈穷老，终不能加观之辞；观后愈死，亦不能逮愈之质 云。
孟浩然，字浩然，襄州襄阳人。少好节义，喜振人患难，隐鹿门山。
年四十，乃游京师。
尝于太学赋诗，一座嗟伏，无敢抗。
张九龄、王维雅称道之。
维私邀入内署，俄而玄宗至，浩然匿床下，维以实对，帝喜曰： 朕闻其人而未见也，何惧而匿？ 
诏浩然出。
帝问其诗，浩然再拜，自诵所为，至 不才明主弃 之句，帝曰： 卿不求仕，而朕未尝弃卿，奈何诬我？ 
因放还。
采访使韩朝宗约浩然偕至京师，欲荐诸朝。
会故人至，剧饮欢甚，或曰： 君与韩公有期。 
浩然叱曰： 业已饮，遑恤他！ 
卒不赴。
朝宗怒，辞行，浩然不悔也。
张九龄为荆州，辟置于府，府罢。
开元末，病疽背卒。
后樊泽为节度使，时浩然墓庳坏，符载以笺叩泽曰： 故处士孟浩然，文质杰美，殒落岁久，门裔陵迟，丘陇颓没，永怀若人，行路慨然。
前公欲更筑大墓，阖州搢绅，闻风竦动。
而今外迫军旅，内劳宾客，牵耗岁时，或有未遑。诚令好事者乘而有之，负公夙志矣。 
泽乃更为刻碑凤林山南，封宠其墓。
初，王维过郢州，画浩然像于刺史亭，因曰浩然亭。
咸通中，刺史郑諴谓贤者名不可斥，更署曰孟亭。
开元、天宝间，同知名者王昌龄、崔颢，皆位不显。
