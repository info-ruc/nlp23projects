杜审言，字必简，襄州襄阳人，晋征南将军预远裔。
擢进士，为隰城尉。恃才高，以傲世见疾。
苏味道为天官侍郎，审言集判，出谓人曰： 味道必死。 
人惊问故，答曰： 彼见吾判，且羞死。 
又尝语人曰： 吾文章当得屈、宋作衙官，吾笔当得王羲之北面。 
其矜诞类此。
累迁洛阳丞，坐事贬吉州司户参军。
司马周季重、司户郭若讷构其罪，系狱，将杀之。
季重等酒酣，审言子并年十三，袖刃刺季重于坐，左右杀并。
季重将死，曰： 审言有孝子，吾不知，若讷故误我。 
审言免官，还东都。
苏颋伤并孝烈，志其墓，刘允济祭以文。
后武后召审言，将用之，问曰： 卿喜否？ 
审言蹈舞谢，后令赋《欢喜诗》，叹重其文，授著作佐郎，迁膳部员外郎。
神龙初，坐交通张易之，流峰州。
入为国子监主簿、修文馆直学士，卒。
大学士李峤等奏请加赠，诏赠著作郎。
初，审言病甚，宋之问、武平一等省候何如，答曰 甚为造化小儿相苦，尚何言？
然吾在，久压公等，今且死，固大慰，但恨不见替人 云。
少与李峤、崔融、苏味道为文章四友，世号 崔、李、苏、杜 。
融之亡，审言为服缌云。
从祖兄易简，九岁能属文，长博学，为岑文本所器。
擢进士，补渭南尉。
咸亨初，历殿中侍御史。
尝道遇吏部尚书李敬玄，不避，敬玄恨，召为考功员外郎屈之。
而侍郎裴行俭与敬玄不平，故易简上书言敬玄罪，敬玄曰： 襄阳儿轻薄乃尔。 
因奏易简险躁，高宗怒，贬开州司马。
审言生子闲，闲生甫。
