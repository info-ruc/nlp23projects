突厥阿史那氏，盖古匈奴北部也。
居金山之阳，臣于蠕蠕，种裔繁衍。
至吐门，遂强大，更号可汗，犹单于也，妻曰可敦。
其地三垂薄海，南抵大漠。
其别部典兵者曰设，子弟曰特勒，大臣曰叶护，曰屈律啜、曰阿波、曰俟利发、曰吐屯、曰俟斤、曰阎洪达、曰颉利发、曰达干，凡二十八等，皆世其官而无员限。
卫士曰附离。可汗建廷都斤山，牙门树金狼头纛，坐常东向。
隋大业之乱，始毕可汗咄吉嗣立，华人多往依之，契丹、室韦、吐谷浑、高昌皆役属，窦建德、薛举、刘武周、梁师都、李轨、王世充等倔起虎视，悉臣尊之。
控弦且百万，戎狄炽强，古未有也。
高祖起太原，遣府司马刘文静往聘，与连和，始毕使特勒康稍利献马二千、兵五百来会。
帝平京师，遂恃功，使者每来多横骄。武德元年，骨咄禄特勒来朝，帝宴太极殿，为奏九部乐，引升御坐。
是岁，始毕牙帐自破，帝问内史令萧瑀，瑀曰： 魏文帝幸许，城门无故坏，是年文帝崩，岂其类耶？ 
二年，始毕自将度河，至夏州，与贼梁师都合，又佐刘武周以五百骑入句注，将侵太原。
会病死，帝为发哀长乐门，诏群臣即馆吊其使，遣使者持段物三万赙之。
子什钵苾幼，不克立，以为泥步设，使居东偏，立其弟俟利弗设，是为处罗可汗。
处罗复妻隋义成公主，遣使来告，则又潜通王世充，潞州总管李袭誉击斩其使，取牛羊万馀。
处罗迎隋萧皇后及齐王暕之子正道于窦建德所，因立正道为隋王，奉隋后，隋人没者隶之，行其正朔，置百官，居定襄，众万人。
秦王讨武周也，处罗以弟步利设骑二千会并州三日，多掠城中妇人女子去，总管李仲文不能制，以俱俭特勒助屯。
明年，谋取并州置杨正道，卜之，不吉，左右谏止，处罗曰： 我先人失国，赖隋以存，今忘之，不祥。
卜不吉，神讵无知乎？
我自决之。 
会天雨血三日，国中犬夜群号，求之不见，遂有疾，公主饵以五石，俄疽发死。
主以子奥射设陋弱，弃不立，更取其弟咄苾嗣，是为颉利可汗。
颉利始为莫贺咄设，牙直五原北。
薛举陷平凉，与连和，帝患之，遣光禄卿宇文歆赂颉利，使与举绝；隋五原太守张长逊以所部五城附虏，歆并说还五原地。
皆见听，且发兵举长逊所部会秦王军。
太子建成议废丰州，并割榆中地。
于是处罗子郁射设以所部万帐入处河南，以灵州为塞。
颉利又妻义成，以始毕子什钵苾为突利可汗，使居东。
义成，杨谐女也，其弟善经亦依突厥，与王世充使者王文素共说颉利曰： 往启民兄弟争国，赖隋得复位，子孙有国。
今天子非文帝后，宜立正道以报隋厚德。 
颉利然之，故岁入寇。
然倚父兄馀资，兵锐马多，然骄气，直出百蛮上，视中国为不足与，书辞悖嫚，多须求。
帝方经略天下，故屈礼，多所舍贷，赠赍不赀，然而不厌无厓之求也。
四年，颉利率万骑与苑君璋合寇雁门，定襄王李大恩击却之。
颉利执我使者汉阳公瑰、太常卿郑元、左骁卫大将军长孙顺德，帝亦囚其使与相当。
由是寇代州，败行军总管王孝基，略河东，犯原州，穿延州塞，诸将与战，不能有所俘。
明年，还顺德等，且请和，贽鱼胶，绐云： 固二国之好也。 
帝虽未情，释其使特勒热寒等，厚与金还之。
大恩上言： 突厥饥，马邑可图也。 
诏殿中少监独孤晟共击之。
晟后约，大恩不敢进，屯新城，颉利自将数万骑与刘黑闼合围之，大恩没，士死者数千人。
进击忻州，为李高迁所破。
黑闼以突厥万人扰山东，又残定州。
颉利未得志，乃率十五万骑入雁门，围并州，深钞汾、潞，取男女五千，分数千骑转掠原、灵间。
于是太子建成将兵出豳州道，秦王将兵出蒲州道击之；李子和以兵趋云中，掩可汗后；段德操出夏州，狙其归。
并州总管襄邑王神符战汾东，斩虏五百首，取马二千；汾州刺史萧顗献俘五千。
虏陷大震关，纵兵掠弘州，总管宇文歆、灵州杨师道拒之，获马、橐它数千。
颉利闻秦王且至，引出塞，王师还。
又明年，与黑闼、君璋等小小入寇定、匡、原、朔等州，与屯将相胜负。
帝遣太子建成复屯北边、秦王屯并州备虏，久乃罢。
俄又破代地一屯，进击渭、豳二州，取马邑，不有也，复请和，归我马邑。
七年，攻原、朔二州，入代地，不胜，更与君璋合攻陇州及阴般城，分击并地，秦王与齐王元吉屯豳州道以备胡。
君璋与虏出入原、朔、忻、并地，剽系骚然，数为诸将驱逐。
其八月，颉利与突利兵悉起，自原州连营而南，所在震恐，秦王、齐王拒之。
初，关中霖潦，饷道绝，军次豳州，可汗万骑奄至，阵五龙坂，以数百骑挑战，举军失色。
秦王驰百骑掠阵，大言曰： 国家于突厥无负，何为深入？
我，秦王也，故来自与可汗决，若固战，我才百骑耳，徒广杀伤，无益也。 
颉利笑不答。
又驰骑语突利曰： 尔往与我盟，急难相助，今无香火情邪？
能一决乎？ 
突利亦不对。
王将绝水前，颉利见兵少，又闻与突利语，阴相忌，即遣使者来曰： 王毋苦，我固不战，将与王议事耳。 
于是引却。
秦王纵反间，突利乃归心，不欲战，颉利亦无以强之，乃遣突利及夹毕特勒思摩请和，帝许之。
突利遂自托于王为昆弟。
帝见思摩，引升御榻，思摩顿首辞，帝曰： 我见若犹颉利也。 
乃听命。
突厥既岁盗边，或说帝曰： 虏数内寇者，以府库子女所在，我能去长安，则戎心止矣。 
帝使中书侍郎宇文士及逾南山，按行樊、邓，将徙都焉。
群臣赞迁，秦王独曰： 夷狄自古为中国患，未闻周、汉为迁也。
愿假数年，请取可汗以报。 
帝乃止。
颉利已和，亦会甚雨，弓矢皆弛恶，遂解而还。
帝会群臣问所以备边者，将作大匠于筠请五原、灵武置舟师于河，扼其入。中书侍郎温彦博曰： 魏为长堑遏匈奴，今可用。 
帝使桑显和堑边大道，召江南船工大发卒治战舰。
颉利遣使来，愿款北楼关请互市，帝不能拒。
帝始兼天下，罢十二军，尚文治，至是以虏患方张，乃复置之，以练卒搜骑。
八年，颉利攻灵、朔，与代州都督蔺战新城，败绩。
于是张瑾兵屯石岭，李高迁屯大谷，秦王屯蒲州道。
初，帝待突厥用敌国礼，及是，怒曰： 往吾以天下未定，厚于虏以纾吾边。
今卒败约，朕将击灭之，毋须姑息。 
命有司更所与书为诏若敕。
瑾未至屯，虏已逾石岭，围并州，攻灵州，转扰潞、沁。
李靖以兵出潞州道，行军总管任瑰屯太行。
瑾战大谷，败绩，中书侍郎温彦博陷于贼，郓州都督张德政死之。
遂攻广武，为任城王道宗破。
其欲谷设掠绥州，请和去。
败并州数县，入兰、鄯、彭州诸屯，或小胜，不能制。
俄寇原州，折威将军杨屯击之，且发士屯大谷。
九年，攻原、灵，又围凉州，进犯泾、原，李靖与战灵州，虏引去。
寇西会州，围乌城，翔徉陇、渭间，平道将军柴绍破之于秦州，斩一特勒、三大将，虏千级。
大抵虏得志则深入，负则请和，不耻也。
其七月，颉利自将十万骑袭武功，京师戒严。
攻高陵，尉迟敬德与战泾阳，获俟斤乌没啜，斩首千余级。
颉利遣谋臣执失思力入朝以觇我，因夸说曰： 二可汗兵百万，今至矣！ 
太宗曰： 我与可汗尝面约和，尔则背之。
且义师之初，尔父子身从我，遗赐玉帛多至不可计，何妄以兵入我都畿，自夸盛强耶？
今我当先戮尔矣！ 
思力惧，请命，萧瑀、封德彝谏帝，不如礼遣之，帝不许，系于门下省。乃与侍中高士廉、中书令房玄龄、将军周范等驰六骑出玄武门，幸渭上，与可汗隔水语，且责其负约。
群酋见帝，皆惊，下马拜。
俄而众军至，旗铠光明，部队静严，虏大骇。
帝与颉利按辔，即麾军却而阵焉。
萧瑀以帝轻敌，叩马谏，帝曰： 我思熟矣，非尔所知也。夫突厥扫地入寇，以我新有内难，谓不能师。
我若阖城，彼且大掠吾境，故我独出，示无所畏，又盛兵使知必战，不意我能沮其始谋。
彼入吾地既深，惧不能返，故与战则克，和则固，制贼之命，在此举矣！ 
是日，颉利果请和，许之。
翌日，刑白马，与颉利盟便桥上，突厥引还。
萧瑀曰： 颉利之来，诸将多请与战，陛下不听，既而虏自退，其策奈何？ 
帝曰： 突厥众而不整，君臣惟利是视，可汗在水西，而酋帅皆来谒我，我醉而缚之，其势易甚。
然我新即位，为国者要在安静，一与虏校，杀伤必多，彼败未及亡，惧而脩德，与我为怨，其可当耶？
今仆械卷铠，啖以玉帛，虏志必骄，骄则亡之端也，故曰 将欲取之，必固与之 。
瑀再拜曰： 非臣愚所逮也！ 
乃诏殿中监豆卢宽、将军赵绰护送突厥，颉利献马三千匹、羊万头，帝不纳，诏归所俘于我。
贞观元年，薛延陀、回纥、拔野古诸部皆叛，使突利讨之，不胜，轻骑走，颉利怒，囚之，突利由是怨望。
是岁大雪，羊马多冻死，人饥，惧王师乘其敝，即引兵入朔州地，声言会猎。
议者请责其败约，因伐之，帝曰： 匹夫不可为不信，况国乎？
我既与之盟，岂利其灾，邀险以取之耶？
须其无礼于我，乃伐之。 
明年，突利自陈为颉利所攻，求救。
帝曰： 朕与颉利盟，又与突利有昆弟约，不可不救，奈何？ 
兵部尚书杜如晦曰： 夷狄无信，我虽如约，彼常负之，今乱而击之，侮亡之道也。 
乃诏将军周范壁太原经略之，颉利亦拥兵窥边。
或请筑古长城，发民乘塞。
帝曰： 突厥盛夏而霜，五日并出，三月连明，赤气满野，彼见灾而不务德，不畏天也。迁徙无常，六畜多死，不用地也。俗死则焚，今葬皆起墓，背父祖命，谩鬼神也。与突利不睦，内相攻残，不和于亲也。
有是四者，将亡矣，当为公等取之，安在筑障塞乎？ 
突厥俗素质略，颉利得华士赵德言，才其人，委信之，稍专国；又委政诸胡，斥远宗族不用，兴师岁入边，下不堪苦。
胡性冒沓，数翻覆不信，号令无常。
岁大饥，裒敛苛重，诸部愈贰。
又明年，属部薛延陀自称可汗，以使来。
诏兵部尚书李靖击虏马邑，颉利走，九俟斤以众降，拔野古、仆骨、同罗诸部、习奚渠长皆来朝。
于是诏并州都督李世勣出通漠道，李靖出定襄道，左武卫大将军柴绍出金河道，灵州大都督任城王道宗出大同道，幽州都督卫孝节出恒安道，营州都督薛万淑出畅武道，凡六总管，师十余万，皆授靖节度以讨之。
道宗战灵州，俘人畜万计，突利及郁射设、廕奈特勒帅所部来奔，捷书日夜至，帝谓群臣曰： 往国家初定，太上皇以百姓故，奉突厥，诡而臣之，朕常痛心病首，思一刷耻于天下，今天诱诸将，所向辄克，朕其遂有成功乎！ 
四年正月，靖进屯恶阳岭，夜袭颉利，颉利惊，退牙碛口，大酋康苏蜜等以隋萧皇后、杨正道降。
或言中国人尝密通书于后，中书舍人阳文瓘请劾治。
帝曰： 天下未一，人或当思隋，今反侧既安，何足治耶？ 
置勿劾。颉利窘，走保铁山，兵犹数万，令执失思力来，阳为哀言谢罪，请内属，帝诏鸿胪卿唐俭、将军安脩仁等持节慰抚。
靖知俭在虏所，虏必安，乃袭击之，尽获其众，颉利得千里马，独奔沙钵罗，行军副总管张宝相禽之。
沙钵罗设、苏尼失以众降，其国遂亡，复定襄、恒安地，斥境至大漠矣。
颉利至京师，告俘太庙，帝御顺天楼，陈仗卫，士民纵观，吏执可汗至，帝曰： 而罪有五：而父国破，赖隋以安，不以一镞力助之，使其庙社不血食，一也；与我邻而弃信扰边，二也；恃兵不戢，部落携怨，三也；贼华民，暴禾稼，四也；许和亲而迁延自遁，五也。
朕杀尔非无名，顾渭上盟未之忘，故不穷责也。 
乃悉还其家属，馆于太仆，禀食之。
思结俟斤以四万众降，可汗弟欲谷设奔高昌，既而亦来降。
伊吾城之长素臣突厥，举七城以献，因其地为西伊州。
制诏：突厥往逢疠疫，长城之南，暴骨如丘，有司其以酒脯祭，为瘗藏之。
又诏：隋乱，华民多没于虏，遣使者以金帛赎男女八万口，还为平民。
颉利不室处，常设穹庐廷中，久郁郁不自憀，与家人悲歌相泣下，状貌羸省。
帝见怜之，以虢州负山多麕麋，有射猎之娱，乃拜为刺史，辞不往，遂授右卫大将军，赐美田宅。
帝曰： 昔启民失国，隋文帝不■粟帛，兴士众，营护而存立之，至始毕稍强，则以兵围炀帝雁门，今其灭者，殆背德忘义致然耶？ 
颉利子叠罗支，有至性，既舍京师，诸妇得品供，罗支预焉；其母最后至，不得给，罗支不敢尝品肉。
帝闻，叹曰： 天禀仁孝，讵限华夷哉！ 
厚赐之，遂给母肉。
八年，颉利死，赠归义王，谥曰荒，诏国人葬之，从其礼，火尸，起冢灞东。
其臣胡禄达官吐谷浑邪者，颉利母婆施之媵臣也，颉利始生，以授浑邪，至是哀恸，乃自杀。
帝异之，赠中郎将，命葬颉利冢旁，诏中书侍郎岑文本刻其事于颉利、浑邪之墓碑。
俄苏尼失亦以死殉。
尼失者，启民可汗弟也。
始毕以为沙钵罗设，帐部五万，牙直灵州西北，姿雄趫，以仁惠御下，人多归之；颉利政乱，其部独不贰。
突利降，颉利以为小可汗。
颉利已败，乃举众来，漠南地遂空，授北宁州都督、右卫大将军，封怀德王云。
颉利之亡，其下或走薛延陀，或入西域，而来降者尚十余万，诏议所宜，咸言： 突厥扰中国久，今天丧之，非慕义自归，请悉籍降俘，内兗、豫闲处，使习耕织，百万之虏，可化为齐人，是中国有加户，而漠北遂空也。 
中书令温彦博请： 如汉建武时，置降匈奴留五原塞，全其部落，以为捍蔽，不革其俗，因而抚之，实空虚之地，且示无所猜。
若内兗、豫，则乖本性，非函育之道。 
秘书监魏征建言： 突厥世为中国仇，今其来降，不即诛灭，当遣还河北。
彼鸟兽野心，非我族类，弱则伏，强则叛，其天性也。
且秦、汉以锐师猛将击取河南地为郡县者，以不欲使近中国也。
陛下奈何以河南居之？
且降者十万，若令数年，孳息略倍，而近在畿甸，心腹疾也。 
彦博曰： 不然，天子于四夷，若天地养万物，覆载全安之，今突厥破灭，余种归命，不加哀怜而弃之，非天地蒙覆之义，而有阻四夷之嫌。
臣谓处以河南，盖死而生之，亡而存之，彼世将怀德，何叛之为？ 
徵曰： 魏时有胡落分处近郡，晋已平吴，郭钦、江统劝武帝逐出之，不能用。
刘、石之乱，卒倾中夏。
陛下必欲引突厥居河南，所谓养虎自遗患者也。 
彦博曰： 圣人之道无不通，故曰 有教无类 。
彼创残之余，以穷归我，我援护之，收处内地，将教以礼法，职以耕农，又选酋良入宿卫，何患之恤？
且光武置南单于，卒无叛亡。 
于是中书侍郎颜师古、给事中杜楚客、礼部侍郎李百药等皆劝帝不如使处河北，树首长，俾统部落，视地多少，令不相臣，国小权分，终不得亢衡中国，长辔远驭之道也。
帝主彦博语，卒度朔方地，自幽州属灵州，建顺、祐、化、长四州为都督府，剖颉利故地，左置定襄都督、右置云中都督二府统之。
擢酋豪为将军、郎将者五百人，奉朝请者且百员，入长安自籍者数千户。
乃以突利可汗为顺州都督，令率其下就部。
突利初为泥步设，得隋淮南公主以为妻。
颉利之立，用次弟为延陀设，主延陀部，步利设主部，统特勒主胡部，斛特勒主斛薛部，以突利可汗主契丹、靺鞨部，树牙南直幽州，东方之众皆属焉。
突利敛取无法，下不附，故薛延陀、奚、等皆内属，颉利遣击之，又大败，众骚离，颉利囚捶之，久乃赦。
突利尝自结于太宗，及颉利衰，骤追兵于突利，不肯从，因起相攻。
突利请入朝，帝谓左右曰： 古为国者劳己以忧人，则系祚长；役人以奉己，则亡。
夷狄弱则边境安，然观彼亡，我不可以无惧，有不逮者，祸可纾乎！ 
突利至，礼见良厚，辍膳以赐之，拜右卫大将军，封北平郡王，食户七百。
及为都督，太宗敕曰： 而祖启民破亡，隋则复之，弃德不报，而父始毕反为隋敌。
尔今穷来归我，所以不立尔为可汗，鉴前败也。
我欲中国安，尔宗族不亡，故授尔都督，毋相侵掠，长为我北籓。 
突利顿首听命。
后入朝，死并州道中，年二十九，帝为举哀，亦诏文本文其墓，子贺逻鹘嗣。帝幸九成宫，突利弟结社率以郎将宿卫，阴结种人谋反，劫贺逻鹘北还，谓其党曰： 我闻晋王丁夜得辟仗出，我乘间突进，可犯行在。 是夕，大风冥，王不出，结社率恐谋漏，即射中营，噪而杀人，卫十等共击之，乃走，杀厩人盗马，欲度渭，徼逻禽斩之，赦贺逻鹘，投岭外。
于是群臣更言处突厥中国非是，帝亦患之，乃立阿史那思摩为乙弥泥孰俟利苾可汗，赐氏李，树牙河北，悉徙突厥还故地。
思摩，颉利族人也，父曰咄六设。
始，启民奔隋，碛北诸部奉思摩为可汗，启民归国，乃去可汗号。
性开敏，善占对，始毕、处罗皆爱之。
然以貌似胡，疑非阿史那种，故但为夹毕特勒，而不得为设。
武德初，数以使者来，高祖嘉其诚，封和顺郡王。
及诸部纳款，思摩独留，与颉利俱禽，太宗以为忠，授右武候大将军、化州都督，统颉利故部居河南，徙怀化郡王。
及是将徙，内畏薛延陀，不敢出塞。
帝诏司农卿郭嗣本持节赐延陀书，言： 中国礼义，未始灭人国，以颉利暴残，伐而取之，非贪其地与人也。
故处降部于河南，荐草美泉，利其畜牧，众日孳蕃，今复以思摩为可汗，还其故疆。
延陀受命在前，长于突厥，举碛以北，延陀主之；其南，突厥保之。
各守而境，无相钞犯，有负约，我自以兵诛之。 
思摩乃行，帝为置酒，引思摩前曰： 莳一草一木，见其溺庑以为喜，况我养尔部人，息尔马羊，不减昔乎！
尔父母坟墓在河北，今复旧廷，故宴以慰行。 
思摩泣下，奉觞上万岁寿，且言： 破亡之余，陛下使存骨旧乡，愿子孙世世事唐，以报厚德。 
于是赵郡王孝恭、鸿胪卿刘善就思摩部，筑坛场河上，拜受册，赐鼓纛，又诏左屯卫将军阿史那忠为左贤王，左武卫将军阿史那泥孰为右贤王，相之。
薛延陀闻突厥之北，恐其众奔亡度碛，勒兵以待。
及使者至，乃谢曰： 天子诏毋相侵，谨顿首奉诏。
然突厥酣乱翻覆，其未亡时杀中国人如麻，陛下灭其国，谓宜收种落皆为奴婢，以偿唐人。
乃养之如子，而结社率竟反，此不可信明甚。
后有乱，请终为陛下诛之。 
十五年，思摩帅众十余万、胜兵四万、马九万匹始度河，牙于故定襄城，其地南大河，北白道，畜牧广衍，龙荒之最壤，故突厥争利之。
思摩遣使谢曰： 蒙恩立为落长，实望世世为国一犬，守吠天子北门，有如延陀侵逼，愿入保长城。 
诏许之。
居三年，不能得其众，下多携背，思摩惭，因入朝愿留宿卫，更拜右武卫将军。
从伐辽，中流矢，帝为吮血，其顾厚类此。
还，卒京师，赠兵部尚书、夏州都督，陪葬昭陵，筑坟象白道山，为刊其劳，碑于化州。
右贤王阿史那泥孰，苏尼失子也。
始归国，妻以宗女，赐名忠。
及从思摩出塞，思慕中国，见使者必流涕求入侍，许之。
思摩既不能国，残众稍稍南度河，分处胜、夏二州。
帝伐辽，或言突厥处河南，迩京师，请帝无东。
帝曰： 夫为君者，岂有猜贰哉！
汤、武化桀、纣之民，无不迁善，有隋无道，举天下皆叛，非止夷狄也。
朕闵突厥之亡，内河南以振赡之，彼不近走延陀而远归我，怀我深矣，朕策五十年中国无突厥患。 
思摩众既南，车鼻可汗乃盗有其地。
车鼻，亦阿史那族，而突利部人也，名斛勃，世为小可汗。
颉利败，诸部欲共君长之，会薛延陀称可汗，乃往归焉。
其为人沈果有智数，众颇便附，延陀畏逼，将杀之，乃率所部遯去，骑数千尾追，不胜。
窜金山之北，三垂斗绝，惟一面可容车骑，壤土夷博，即据之，胜兵三万，自称乙注车鼻可汗，距长安万里，西葛逻禄，北结骨，皆并统之，时时出掠延陀人畜。
延陀后衰，车鼻势益张。
二十一年，遣子沙钵罗特勒献方物，且请身入朝。
帝遣云麾将军安调遮、右屯卫郎将韩华往迎之，至则车鼻偃然无入朝意，华谋与葛逻禄共劫之，车鼻觉，华与车鼻子陟苾特勒斗死，调遮被杀。
帝怒，遣右骁卫郎将高偘发回纥、仆骨兵击之，其大酋长歌逻禄泥孰阙俟利发、处木昆莫贺咄俟斤等以次降。
偘师攻阿息山，部落不肯战，车鼻携爱妾，从数百骑走；追至金山，获之，献京师。
高宗责曰： 颉利败，尔不辅，无亲也；延陀破，尔遯亡，不忠也。
而罪当死，然朕见先帝所获酋长必宥之，今原而死。 
乃释缚，数俘社庙，又见昭陵。
拜左武卫将军，赐居第，处其众郁督军山，诏建狼山都督府统之。
初，其子羯漫陀泣谏车鼻，请归国，不听。乃遣子庵铄入朝，后来降，拜左屯卫将军，建新黎州，使领其众。
于是突厥尽为封疆臣矣。
始置单于都护府领狼山云中桑乾三都督、苏农等二十四州，瀚海都护府领金微新黎等七都督、仙萼贺兰等八州。
即擢领酋为都督、刺史。
麟德初，改燕然为瀚海都护府，领回纥，徙故瀚海都护府于古云中城，号云中都护府，碛以北蕃州悉隶瀚海，南隶云中。
云中者，义成公主所居也，颉利灭，李靖徙突厥羸破数百帐居之，以阿史德为之长，众稍盛，即建言愿以诸王为可汗，遥统之。
帝曰： 今可汗，古单于也。 
乃改云中府为单于大都护府，以殷王旭轮为单于都护。
帝封禅，都督葛逻禄叱利等三十余人皆从至泰山下，已封，诏勒名于封禅碑云。
凡三十年北方无戎马警。
调露初，单于府大酋温傅、奉职二部反，立阿史那泥孰匐为可汗，二十四州酋长皆叛应之。
乃以鸿胪卿单于大都护府长史萧嗣业、左领军卫将军苑大智、右千牛卫将军李景嘉讨之，恃胜不设备，会雨雪，士皲寒，反为虏袭，大败，杀略万余人，大智等收余卒，行且战，乃免。
于是嗣业流桂州，余坐免官。
更拜礼部尚书裴行俭为定襄道行军大总管，率太仆少卿李思文、营州都督周道务、西军程务挺、东军李文暕，士无虑三十万，捕击反者。
诏右金吾将军曹怀舜屯井陉，右武卫将军崔献屯绛、龙门。
明年，行俭战黑山，大破之，其下斩泥孰匐，以首降，禽温傅、奉职以还，余众保狼山。
始虏未叛，鸣群飞入塞，吏曰： 所谓突厥雀者，南飞，胡必至。 
比春还，悉堕灵、夏间，率无首，泥孰果亡。
狼山众掠云州，都督窦怀哲、右领军中郎将程务挺逐出之。
永隆中，温傅部又迎颉利族子伏念于夏州，走度河，立为可汗，诸部响应。
明年，遂寇原、庆二州。
复诏行俭为大总管，以右武卫将军曹怀舜、幽州都督李文暕副之。
谍者绐言伏念、温傅保黑沙，饥甚，可轻骑取也。
怀舜独信之，轻兵倍道至黑沙，乃不见虏，得薛延陀余部，降之；引还至长城，遇温傅与战，所杀相当。
行俭兵壁代之陉口，纵反间，故伏念、温傅相贰，因遣兵击伏念，败之。
伏念走，与怀舜遇，行且战一日，为伏念所破，弃军奔云中，士为虏所乘，死不可算，皆南首仆。
怀舜杀牲与伏念盟，乃免。伏念益北，留辎重妻子保金牙山，以轻骑将袭怀舜，会行俭遣部将掩得其辎重，比还，无所归，乃北走保细沙。
行俭纵单于镇兵蹑之，伏念意王师不能远，不设备，及兵至，惶骇不得战，遂遣使间道诣行俭，执温傅降，行俭虏之，送京师，斩东市。
永淳元年，骨咄禄又反。
骨咄禄，颉利族人也，云中都督舍利元英之部酋，世袭吐屯。
伏念败，乃啸亡散，保总材山，又治黑沙城，有众五千，盗九姓畜马，稍强大，乃自立为可汗，以弟默啜为杀，咄悉匐为叶护。
时单于府检校降户部落阿史德元珍者，为长史王本立所囚。
会骨咄禄来寇，元珍请谕还诸部赎罪，许之。
至即降骨咄禄，与为谋，遂以为阿波达干，悉属以兵。
乃寇单于府北鄙，遂攻并州，杀岚州刺史王德茂，分掠定州，北平刺史霍王元轨击却之。
又攻妫州，围单于都护府，杀司马张行师，攻蔚州，杀刺史李思俭，执丰州都督崔知辩。
诏右武卫将军程务挺为单于道安抚大使备边。
嗣圣、垂拱间，连寇朔、代，掠吏士。
左玉铃卫中郎将淳于处平为阳曲道总管，将击贼总材山，至忻州与贼遇，鏖战不利，死者五千人。
更以天官尚书韦待价为燕然道大总管讨之。
明年，入昌平，右鹰扬卫大将军黑齿常之击却之。
复入朔州地，常之与战黄花堆，虏败，追奔四十里，遯过碛。
右监门卫中郎将宝璧当追，意虏即破，欲幸取功，乃募谍出塞二千里，间虏无备，趋袭之。
将至，漏言于军，虏得整众出，皆死战，大败，宝璧跳还，举军没。
武后怒，诛宝璧，改骨咄禄曰不卒禄。
俄而元珍攻突骑施，战死。
天授初，骨咄禄死，其子幼，不得立。
默啜自立为可汗，篡位数年，始攻灵州，多杀略士民。
武后以薛怀义为朔方道行军大总管，内史李昭德为行军长史，凤阁鸾台平章事苏味道为司马，率朔方道总管契苾明、雁门道总管王孝杰、威化道总管李多祚、丰安道总管陈令英、瀚海道总管田扬名等凡十八将军兵出塞，杂华蕃步骑击之，不见虏，还。
俄诏孝杰为朔方道行军总管备边。
契丹李尽忠等反，默啜请击贼自效，诏可。授左卫大将军、归国公，以左豹韬卫将军阎知微即部册拜迁善可汗。
默啜乃引兵击契丹，会尽忠死，袭松漠部落，尽得孙万荣妻子辎重，酋长崩溃。
后美其攻，复诏知微持节册默啜为特进、颉跌利施大单于、立功报国可汗。
未及命，俄攻灵、胜二州，纵杀略，为屯将所败。
又遣使者谢，请为后子，复言有女，愿女诸王，且求六州降户。
初，突厥内属者分处丰、胜、灵、夏、朔、代间，谓之河曲六州降人。
默啜又请粟田种十万斛，农器三千具，铁数万斤，后不许，宰相李峤亦言不可。
默啜怨，为慢言，执使者司宾卿田归道。
于是纳言姚等建请与之，乃归粟、器、降人数千帐，繇是突厥遂强。
诏淮阳王武延秀聘其女为妃，诏知微摄春官尚书，与司宾卿杨鸾庄持节护送。
默啜猥曰： 我以女嫁唐天子子，今乃后家子乎！
且我世附唐，今闻其子孙独二人在，我当立之。 
即囚延秀等，妄号知微为可汗，自将十万骑南向击静难、平狄、清夷等军，静难军使慕容玄崱以兵五千降。
虏入围妫、檀，后诏司属卿武重规为天兵中道大总管，右武威卫将军沙吒忠义为天兵西道总管，幽州都督张仁亶为天兵东道总管，兵凡三十万击之；右羽林大将军阎敬容、李多祚为天兵西道后军总管，兵亦十五万。
默啜破蔚州飞狐，进残定州，杀刺史孙彦高，焚庐舍，乡聚为空。
后怒，下诏购斩默啜者王之，更号曰斩啜。
虏围赵州，长史唐波若应之，入杀刺史高睿，进攻相州。
诏沙吒忠义为河北道前军总管，李多祚为后军总管，将军嵎夷公福富顺为奇兵总管，击虏。
时中宗还自房陵，为皇太子，拜行军大元帅，以纳言狄仁杰为副，文昌右丞宋玄爽为长史，左肃政台御史中丞霍献可为司马，右肃政台御史中丞吉顼为监军使，将军扶余文宣等六人为子总管。
未行，默啜闻之，取赵、定所掠男女八九万悉坑之，出五回道去，所过人畜、金币、子女尽剽有之，诸将皆顾望不敢战，独狄仁杰以兵追之，不及。
默啜负胜轻中国，有骄志，大抵兵与颉利时略等，地纵广万里，诸蕃悉往听命。
复立咄悉匐为左察，骨咄禄子默矩为右察，皆统兵二万；子匐俱为小可汗，位两察上，典处木昆等十姓兵四万，号拓西可汗。
岁入边，戍兵不得休，乃高选魏元忠检校并州长史为天兵军大总管，娄师德副之，按屯以待。又徙元忠灵武道行军大总管，备虏。
默啜剽陇右牧马万匹去，俄复盗边，诏安北大都护相王为天兵道大元帅，率并州长史武攸宜、夏州都督薛讷与元忠击虏，兵未出，默啜去。
明年，寇盐、夏，掠羊马十万，攻石岭，遂围并州。
以雍州长史薛季昶为持节山东防御大使，节度沧、瀛、幽、易、恒、定、妫、檀、平等九州之军，以瀛州都督张仁亶统诸州及清夷、障塞军之兵，与季昶掎角，又以相王为安北道行军元帅，监诸将，王留不行。
虏入代、忻，仍杀略。
长安三年，遣使者莫贺达干请进女女皇太子子，后使平恩郡王重俊、义兴郡王重明盛服立诸朝。
默啜更遣大酋移力贪汗献马千匹，谢许婚，后渥礼其使。
中宗始即位，入攻呜沙，于是灵武军大总管沙吒忠义与战，不胜，死者几万人，虏遂入原、会，多取牧马。
帝诏绝昏，购斩默啜者王以国、官诸卫大将军。
默啜杀我行人鸿胪卿臧思言，诏左屯卫大将军张仁亶为朔方道大总管屯边。
明年，始筑三受降城于河外，障绝寇路。
久之，以唐休璟代屯。
睿宗初立，又请和亲，诏取宋王成器女为金山公主下嫁。
会左羽林大将军孙佺等与奚战冷陉，为奚所执，献诸默啜，默啜杀之，更以刑部尚书郭元振代休璟。
玄宗立，绝和亲。
默啜乃遣子杨我支特勒入宿卫，固求昏，以蜀王女南和县主妻之，下书谕尉可汗。
明年，使子移涅可汗引同俄特勒、火拔颉利发石失毕精骑攻北庭，都护郭虔瓘击之，斩同俄城下，虏奔解。
火拔不敢归，携妻子来奔，拜左武卫大将军、燕山郡王，号其妻为金山公主，赐赍优缛。
杨我支死，诏宗亲三等以上吊其家。
是时突厥再上书求昏，帝未报。
初，景云中，默啜西灭娑葛，遂役属契丹、奚，因虐用其下。
既年老，愈昏暴，部落怨畔。十姓左五咄陆、右五弩失毕俟斤皆请降。葛逻禄、胡屋、鼠尼施三姓，大漠都督特进硃斯，阴山都督谋落匐鸡，玄池都督蹋实力胡鼻率众内附；诏处其众于金山。
以右羽林军大将军薛讷为凉州镇军大总管，节度赤水、建康、河源等军，屯凉州，以都督杨执一副之：右卫大将军郭虔瓘为朔州镇军大总管，节度和戎、大武、并州之北等军，屯并州，以长史王晙副之。
抚新附，检钞暴。
默啜屡击葛逻禄等，诏在所都护、总管掎角应援。
虏势浸削。
其婿高丽莫离支高文简，与跌都督思太，吐谷浑大酋慕容道奴，郁射施大酋鹘屈颉斤、苾悉颉力，高丽大酋高拱毅，合万余帐相踵款边，诏内之河南；引拜文简左卫大将军、辽西郡王，思太特进、右卫大将军兼跌都督、楼烦郡公，道奴左武卫将军兼刺史、云中郡公，鹘屈颉斤左骁卫将军兼刺史、阴山郡公，苾悉颉力左武卫将军兼刺史、雁门郡公，拱毅左领军卫将军兼刺史、平城郡公，将军皆员外置，赐各有差。
默啜讨九姓，战碛北，九姓溃，人畜皆死，思结等部来降，帝悉官之。
拜薛讷朔方道行军大总管，太仆卿吕延祚、灵州刺史杜宾客佐之，备边。
诏金山、大漠、阴山、玄池都督等共图取默啜，班赏格，赐物谕之。
默啜又讨九姓拔野古，战独乐河，拔野古大败，默啜轻归不为备，道大林中，拔曳固残众突出，击默啜，斩之，乃与入蕃使郝灵佺传首京师。
骨咄禄子阙特勒合故部，攻杀小可汗及宗族略尽，立其兄默棘连，是为毘伽可汗。
突厥下毘伽可汗默棘连，本谓 小杀 者，性仁友，自以立非己功，让于阙特勒，特勒不敢受，遂嗣位，实开元四年。
以特勒为左贤王，专制其兵。
初，默啜死，阙特勒尽杀其用事臣，惟暾欲谷者以女婆匐为默棘连可敦，独免，废归其部。
后突骑施苏禄自为可汗，突厥部种多贰，默棘连乃召暾欲谷与谋国，年七十余，众尊畏之。
俄而跌思太等自河曲归之。
始，降户之南也，单于副都护张知运尽敛其兵，戎人怨怒；及姜晦为巡边使，遮诉禁弓矢无以射猎为生，晦悉还之。
乃共击张知运，禽之，将送突厥；朔方行军总管薛讷、将军郭知运追之，众溃，释知运去。
思太等分为二队北走，王晙又破其左队。
默棘连既得降胡，欲南盗塞，暾欲谷曰： 不可，天子英武，人和岁丰，未有间，且我兵新集，不可动也。 
默棘连又欲城所都，起佛、老庙，暾欲谷曰： 突厥众不敌唐百分一，所能与抗者，随水草射猎，居处无常，习于武事，强则进取，弱则遁伏，唐兵虽多，无所用也。
若城而居，战一败，必为彼禽。
且佛、老教人仁弱，非武强术。 
默棘连当其策，即遣使者请和。
帝以不情，答而不许。
俄下诏伐之，乃以拔悉蜜右骁卫大将军金山道总管处木昆执米啜、坚昆都督右武卫大将军骨笃禄毘伽可汗、契丹都督李失活、奚都督李大酺、突厥默啜子左贤王墨特勒、左威卫将军右贤王阿史那毘伽特勒、燕山郡王火拔石失毕等蕃汉士悉发，凡三十万，以御史大夫、朔方道大总管王晙统之，期八年秋并集稽落水上，使拔悉蜜、奚、契丹分道掩其牙，捕默棘连。
默棘连大恐，暾欲谷曰： 拔悉蜜在北庭，与二蕃相距远，必不合。
晙与张嘉贞有隙，必相执异，亦必不能来。
即皆能来，我当前三日悉众北徙，彼粮竭自去。
拔悉蜜轻而好利，当先至，击之可取也。 
俄而拔悉蜜果引众逼突厥牙，知晙等不至，乃引却，突厥欲击之，暾欲谷曰： 兵千里远出，士殊死斗，锋不可当也。
不如蹑之，邀近而取之。 
距北庭二百里，乃分兵由它道袭拔其城，即急击拔悉蜜，众走趋北庭，无所归，悉禽之。
还出赤亭，掠凉州，都督杨敬述使官属卢公利、元澄等勒兵讨捕，暾欲谷曰： 敬述若城守，当与和。如兵出，吾且决战，必有功。 
澄令于军曰： 裸臂持满外注。 
会大寒裂肤，士手不能张弓矢，由是大败，元澄走，敬述坐以白衣检校凉州事，突厥遂大振，尽有默啜余众。
明年，固乞和，请父事天子，许之。
又连岁遣使献方物求婚。
是时天子东巡泰山，中书令张说谋益屯以备突厥，兵部郎中裴光庭曰： 封禅以告成功，若复调发，不可谓成功者。 
说曰： 突厥虽请和，难以信结也。
且其可汗仁而爱人，下为之用，阙特勒善战，暾欲谷沈雄，愈老而智，李靖、世勣流也，三虏方协，知我举国东巡，有如乘间，何以御之？ 
光庭即请以使召其大臣入卫，乃遣鸿胪卿袁振往谕帝意。
默棘连置酒与可敦、阙特勒、暾欲谷坐帐中，谓振曰： 吐蕃，犬出也，唐与为昏；奚、契丹，我奴而役也，亦尚主；独突厥前后请，不许，云何？ 
振曰： 可汗，天子子也，子而昏，可乎？ 
默棘连曰： 不然，二蕃皆赐姓，而得尚主，何不可云？
且公主亦非帝女，我不敢有所择，但屡请不得，为诸国笑。 
振许为请，默棘连遣大臣阿史德颉利发入献，遂从封禅。
有诏四夷诸酋皆入仗佩弓矢，会兔起帝马前，帝一发毙之，颉利发奉兔顿首贺曰： 陛下神武超绝，若天上则臣不知，人间无有也。 
诏问： 饥欲食乎？ 
对曰： 仰观弧矢之威，使十日不食犹为饱。 
因令仗内驰射。
扈封毕，厚宴赐遣之，然卒不许和亲。
自是比年遣大臣入朝，吐蕃以书约与连和钞边，默棘连不敢从，封上其书，天子嘉之，引使者梅录啜宴紫宸殿，诏朔方西受降城许互市，岁赐帛数十万。
十九年，阙特勒死，使金吾将军张去逸、都官郎中吕向奉玺诏吊祭，帝为刻辞于碑，仍立庙像，四垣图战阵状，诏高手工六人往，绘写精肖，其国以为未尝有，默棘连视之，必悲梗。
默棘连请昏既勤，帝许可，于是遣哥解栗必来谢，请昏期。
俄为梅录啜所毒，忍死杀梅录啜，夷其种，乃卒。
帝为发哀，诏宗正卿李佺吊祭，因立庙，诏史官李融文其碑。
国人共立其子为伊然可汗。
伊然可汗立八年，卒。凡遣使三入朝。
其弟嗣立，是为苾星伽骨咄禄可汗，使右金吾卫将军李质持册为登利可汗。
明年，遣使伊难如朝正月，献方物，曰 礼天可汗如礼天，今新岁献月，愿以万寿献天子 云。
可汗幼，其母婆匐与小臣饫斯达干乱，遂预政，诸部不协。
登利从父分掌东西兵，号左右杀，士之精劲皆属。
可汗与母诱斩西杀，夺其兵，左杀惧，即攻登利可汗，杀之。
左杀者，判阙特勒也，遂立毘伽可汗子，俄为骨咄叶护所杀，立其弟，旋又杀之，叶护乃自为可汗。
天宝初，其大部回纥、葛逻禄、拔悉蜜并起攻叶护，杀之，尊拔悉蜜之长为颉跌伊施可汗，于是回纥、葛逻禄自为左右叶护，亦遣使者来告。
国人奉判阙特勒子为乌苏米施可汗，以其子葛腊哆为西杀。
帝使使者谕令内附，乌苏不听，其下不与，拔悉蜜等三部共攻乌苏米施，米施遁亡。
其西叶护阿布思及葛腊哆率五千帐降，以葛腊哆为怀恩王。
三载，拔悉蜜等杀乌苏米施，传首京师，献太庙。
其弟白眉特勒鹘陇匐立，是为白眉可汗。
于是突厥大乱，国人推拔悉蜜酋为可汗，诏朔方节度使王忠嗣以兵乘其乱，抵萨河内山，击其左阿波达干十一部，破之，独其右未下，而回纥、葛逻禄杀拔悉蜜可汗，奉回纥骨力裴罗定其国，是为骨咄禄毘伽阙可汗。
明年，杀白眉可汗，传首献。
毘伽可汗妻骨咄禄婆匐可敦率众自归，天子御花萼楼宴群臣，赋诗美其事，封可敦为宾国夫人，岁给粉直二十万。
始突厥国于后魏大统时，至是灭。
后或朝贡，皆旧部九姓云，其地尽入回纥。
始其族分国于西者，曰西突厥。
西突厥，其先讷都陆之孙吐务，号大叶护。
长子曰土门伊利可汗，次子曰室点蜜，亦曰瑟帝米。
瑟帝米之子曰达头可汗，亦曰步迦可汗。
始与东突厥分乌孙故地有之，东即突厥，西雷翥海，南疏勒，北瀚海，直京师北七千里，由焉耆西北七日行得南庭，北八日行得北庭，与都陆、弩失毕、歌逻禄、处月、处蜜、伊吾诸种杂。
其风俗大抵突厥也，言语少异。
初，东突厥木杆可汗死，舍其子大逻便，而立弟佗钵可汗。
佗钵死，先令戒其子庵罗必立大逻便，国人以其母贱，不肯立，而卒立庵罗。
庵罗后以让木杆兄子摄图，是为沙钵略可汗。
而大逻便别为阿波可汗，自臣所部，沙钵略袭击之，杀其母，阿波西走达头。
当是时，达头为西面可汗，即授阿波兵十万，使与东突厥战。
而阿波竟为沙钵略所禽。
及启民可汗时，达头可汗岁以兵相加，而隋常助启民，故达头败奔吐谷浑。
始，阿波既禽，国人立鞅素特勒子，是为泥利可汗。
达头之奔，泥利亦败，及死，其子达漫立，是为泥橛处罗可汗，政苛察多忌。
大业中，从炀帝征高丽，赐号曷萨那可汗，妻以宗女，留其弟阙达度设畜牧于会宁郡，即自称阙可汗。
江都乱，曷萨那从宇文化及至黎阳，遁归长安，高祖降榻与共坐，封归义王，以大珠献帝，帝不受，曰： 朕所重者王之赤心，是无用也。 
阙可汗有马三，武德元年内属，赐号吐乌过拔阙可汗，与李轨连和。
隋西戎使者曹琼据甘州诱之，俄与琼合，共击轨，兵不胜，走达斗拔谷，与吐谷浑相辅车，为轨所灭。
初，曷萨那朝隋，国人皆不欲，既被留不遣，乃共立达头孙，号射匮可汗，建廷龟兹北之三弥山，玉门以西诸国多役属，与东突厥亢。
射匮死，其弟统叶护嗣，是为统叶护可汗。
统叶护可汗勇而有谋，战辄胜，因并铁勒，下波斯、罽宾，控弦数十万，徙廷石国北之千泉，遂霸西域诸国，悉授以颉利发，而命一吐屯监统，以督赋入。
明年，射匮使使来，以曷萨那有世憾，请杀之，帝不许。
群臣曰： 存一人，失一国，后且为患。 
秦王曰： 不然，人来归我，我杀之不祥。 
帝又不听。宴禁中，酒酣，至中书省，纵使者戕之，不宣也。
射匮亦连年系贡条支巨卵、师子革等，帝厚申抚结，约与并力讨东突厥。
统叶护可汗请期，颉利大惧，乃与和，约毋相伐也。
统叶护可汗来请昏，帝与群臣谋： 西突厥去我远，缓急不可杖，可与昏乎？ 
封德彝曰： 计今之便，莫若远交而近攻，请听昏以怖北狄，待我既定，而后图之。 
帝乃许昏，诏高平王道立至其国，统叶护可汗喜，遣真珠统俟斤与道立还，献万钉宝钿金带、马五千匹以藉约。
会东突厥岁犯边，西道梗涩，又颉利遣谓曰： 若迎唐公主，必假我道，我且留之。 
统叶护可汗病之，未克昏。
方负其强，不以恩结下，众怨，多叛去，其诸父莫贺咄杀之，帝欲赍玉帛焚祭其国，会乱，不果至。
莫贺咄立，是为屈利俟毘可汗，遣使者来献。
俟毘可汗初分统突厥为小可汗，既称大可汗，国人不附。
弩失毕部自推泥孰莫贺设为可汗，泥孰辞不受。
会统叶护可汗子力特勒避莫贺咄乱，亡在康居，泥孰迎立之，为乙毘钵罗肆叶护可汗，与俟毘可汗分王其国，挐斗不解，各遣使朝献。
太宗追怜曷萨那死非罪，为赠上柱国，具礼以葬。
贞观四年，俟毘可汗请昏，不许，诏曰： 突厥方乱，君臣未定，何遽昏为？
各敕其部毋相侵。 
由是西域诸国悉叛之，国大虚耗，众悉附肆叶护可汗，虽俟毘之部亦稍稍去，共以兵击俟毘，俟毘走保金山，为泥孰所杀，奉肆叶护为大可汗。
肆叶护已立，即北讨铁勒、薛延陀，为延陀所败。
性猜愎，狭于统下。
小可汗乙利者，于国最有功，肆叶护听谗，种夷之，众皆沮骇。
又忌泥孰，阴图杀之，泥孰亡入焉耆。
未几，没卑达干与弩失毕部诸豪谋执废肆叶护，叶护轻骑走康居，忧死。
国人迎泥孰于焉耆，立之，是为咄陆可汗。
可汗父莫贺设，本隶统叶护者，武德时来朝，太宗与之盟，约为昆弟。
死而泥孰代之，或曰伽那设。
既立，遣使诣阙，不敢当可汗号。
帝诏鸿胪少卿刘善因持节册号吞阿娄拔利邲咄陆可汗，赐鼓纛，段彩巨万。
泥孰遣使谢。
它日，太上皇宴使者两仪殿，谓长孙无忌曰： 今蛮夷率服，古亦有乎？ 
无忌上千万岁寿，太上皇喜，以酒属帝，帝顿首谢，亦奉觞上太上皇寿。
咄陆可汗死，弟同俄设立，是为沙钵罗咥利失可汗，赠三遣使奉方物，遂请昏，帝慰而不俞。
可汗分其国为十部，部以一人统之，人授一箭，号十设，亦曰十箭。
为左、右：右五咄陆部，置五大啜，居碎叶东；右五弩失毕部，置五大俟斤，居碎叶西。
其下称一箭曰一部落，号十姓部落云。
然不为众悦赖，其部统吐屯以兵袭之，咥利失率左右战，统吐屯不胜去。
咥利失与其弟步利设奔焉耆。
阿悉吉阙俟斤与统吐屯召国人谋立欲谷设为大可汗，以咥利失为小可汗。
会统吐屯被杀，欲谷设又为其俟斤所破，咥利失乃复得故地。
后西部卒自立欲谷设为乙毘咄陆可汗，而与咥利失交战，杀伤不可计，乃因伊列河约诸部：河以西受令于咄陆，其东咥利失主之。
自是西突厥又分二国矣。
咄陆可汗建廷镞曷山西，谓之 北庭 ，驳马、结骨诸国悉附臣之，阴与咥利失部吐屯俟列发以兵攻咥利失。咥利失援穷，奔拔汗那而死。
国人立其子，是为乙屈利失乙毘可汗，逾年死。
弩失毕大酋迎伽那设之子毕贺咄叶护立之，是为乙毘沙钵罗叶护可汗。
太宗诏左领军将军张大师持节册命，赐鼓纛，建庭虽合水北，谓之 南庭 ，东薄伊列河，龟兹、鄯善、且末、吐火罗、焉耆、石、史、何、穆、康等国皆隶属。
是时咄陆兵浸浸盛，与沙钵罗叶护数交战。
会二可汗使者皆来，帝敕以敦睦，令各罢兵，咄陆不肯听，遣石国吐屯攻叶护可汗，杀之，并其国。
弩失毕不服，叛去。
咄陆又击吐火罗，取之，乃入寇伊州。
安西都护郭孝恪以轻骑二千，自乌骨狙击，败之。
咄陆以处月、处蜜兵围天山而不克，孝恪追北，拔处月俟斤之城，抵遏索山，斩千余级，降处蜜部而归。
咄陆可汗性很傲，留使者元孝友等不遣，妄曰： 我闻唐天子才武，我今讨康居，尔视我与天子等否？ 
遂与共攻康居，道米国，即袭破之，系虏其人，取赀口不以与下，其将泥孰啜怒，夺取之，咄陆斩以徇。
泥孰啜之将胡禄屋举兵袭咄陆可汗，多杀士，国大乱，将归保吐火罗，大臣劝其返国，不从，率众去，度叶水，及石国，左右亡去略尽，乃保可贺敦城。
自轻出招叛亡，阿悉吉阙俟斤逆击之，咄陆败，袭取白水胡城以居。
弩失毕不欲咄陆为可汗，遣使者至阙下，请所立。
帝遣通事舍人温无隐持玺诏与国大臣择突厥可汗子孙贤者授之，乃立乙屈利失乙毘可汗之子，是为乙毘射匮可汗。
乙毘射匮既立，改馆使者，悉还之长安，使弩失毕将兵攻白水胡城。咄陆勒兵自城出，鸣鼓角薄斗，弩失毕不能军，杀获甚多。
咄陆因其胜招徠旧部，皆曰： 战千人，存一人，我犹不从也。 
咄陆自知众怨，乃走吐火罗。
乙毘射匮遣使贡方物，且请昏，帝令割龟兹、于阗、疏勒、硃俱波、葱岭五国为聘礼，不克昏。
于是阿史那贺鲁反，尽得可汗部落。
贺鲁者，室点蜜可汗五世孙，曳步利设射匮特勒劫越子也。
始，阿史那步真来归国，咄陆可汗以贺鲁为叶护，代步真，居多逻斯川，直西州北千五百里，统处月、处蜜、姑苏、歌逻禄、弩失毕五姓之众。
咄陆之走吐火罗也，乙毘射匮以兵迫逐，贺鲁无常居，部多散亡。
有执舍地、处木昆、婆鼻三种者，以贺鲁无罪，往请可汗，可汗怒，欲诛执舍地等，三种乃举所部数千帐，与贺鲁皆内属，帝优抚之。
会讨龟兹，请先驰为向导，诏授昆丘道行军总管，宴嘉寿殿，厚赐予，解衣衣之。
擢累左骁卫将军、瑶池都督，处其部于庭州莫贺城，密招携散，庐幕益众。
方帝崩，即谋取西、庭二州，刺史骆弘义以闻，高宗遣通事舍人乔宝明驰抚，因令贺鲁遣子咥运入宿卫。
咥运中悔，劫于势，不得去，拜右骁卫中郎将。
帝遣还，咥运即劝贺鲁引而西，取咄陆可汗故地，建牙于千泉，自号沙钵罗可汗，遂统咄陆、弩失毕十姓。
咄陆有五啜，曰处木昆律啜、胡禄屋阙啜、摄舍提暾啜、突骑施贺逻施啜、鼠尼施处半啜。
弩失毕有五俟斤，曰阿悉结阙俟斤、哥舒阙俟斤、拔塞干暾沙钵俟斤、阿悉结泥孰俟斤、哥舒处半俟斤。
而胡禄屋阙，贺鲁婿也。阿悉结阙俟斤最盛强，胜兵至数十万。
以咥运为莫贺咄叶护。遂寇庭州，败数县，杀掠数千人去。
诏左武卫大将军梁建方、右骁卫大将军契苾何力为弓月道行军总管，右骁卫将军高德逸、右武卫将军萨孤吴仁副之，发府兵三万，合回纥骑五万击之。
骆弘义献计曰： 安中国以信，驭夷狄以权，理有变通也。
贺鲁保一城，方寒积雪，谓唐兵必不来，宜乘此一举灭之。
迁延及春，且生变，纵不率连诸国，必远迹遁去。
且兵本诛贺鲁，而处蜜、处木昆等亦各欲自免，若留不进，彼与贺鲁复合矣。
今虽严冬风劲，兵苦皲堕，又不可久留费边粮，使贼得坚党附、赊死期也。
请宽处月、处蜜等罪，专诛贺鲁，除祸务本，不可先治枝叶也。
愿发射脾、处月、处蜜、契苾等兵，赍一月食，急趋之，大军住凭洛水上为之景助，此驱戎狄攻豺狼也。
且戎人藉唐兵为羽翼，今胡骑出前，唐兵蹑后，贺鲁穷矣。 
天子然其奏，诏弘义佐建方等经略之。
处月硃邪孤注者，引兵附贼，据牢山，建方等攻之，众溃，追行五百里，斩孤注，上首九千级，虏其帅六十，不如弘义所计。
永徽四年，罢瑶池都督府，即处月置金满州，又遣左屯卫大将军程知节为葱山道行军大总管，率诸将进讨。
是岁，咄陆可汗死，其子真珠叶护请讨贺鲁自效，为贺鲁所拒，不得前。
明年，知节击歌逻禄、处月，斩千级，收马万计。
副将周智度击处木昆城，拔之，斩馘三万。
前军苏定方击贺鲁别帐鼠尼施于鹰娑川，斩首虏获马甚众，贼弃铠仗弥野。
会副总管王文度不肯战，降怛笃城，取其财，屠之，知节不能制。
显庆初，擢定方伊丽道行军大总管，率燕然都护任雅相、副都护萧嗣业、左骁卫大将军瀚海都督回纥婆闰等穷讨。
诏右屯卫大将军阿史那弥射、左屯卫大将军阿史那步真为流沙道安抚大使，分出金山道，俟斤嫩独禄等万余帐迎降。
定方以精骑至曳咥河西，击处木昆，破之。
贺鲁举十姓兵十万骑来拒，定方以万人当之，虏见兵少，以骑绕唐军。
定方令步卒据原，欑槊外注，自以骑阵于北。
贺鲁先击原上军，三犯，军不动。定方纵骑乘之，虏大溃，追奔数十里，俘斩三万人，杀其大酋都搭达干等二百人。
明日蹑北，五弩失毕皆降。
五咄陆闻贺鲁败，趋南道降步真。
定方命嗣业、婆闰趋邪罗斯川追虏，任雅相提降兵踵后。
会大雪，军中请须霁，定方曰： 今雰晦风冽，虏谓我不能师，掩其不虞可也，缓则远矣，省日兼功，上策也。 
于是昼夜进，收所过人畜，至双河，与弥射、步真会，军饱气张，距贺鲁牙二百里，阵而行，抵金牙山。
贺鲁众适猎，定方兵纵破其牙，俘数万人，获鼓纛器械，贺鲁跳度伊丽水。
嗣业次千泉，弥射至伊丽，处月、处蜜诸部皆下。
次双河，贺鲁先以步失达干据栅战，弥射攻之，溃，定方追贺鲁至碎叶水，尽夺其众。
贺鲁、咥运将奔鼠耨设，至石国苏咄城，马不进，众饥，赍宝入城，且市马，城主伊涅达干迎之，既入，拘送石国。
会弥射子元爽与嗣业兵至，取之。
乃悉散诸部兵，开道置驿，收露，问人疾苦，贺鲁所掠悉还之民，西域平。
贺鲁谓嗣业曰： 我，亡虏也，先帝厚我，我则背之，今天降怒罚，尚何道？
且闻汉法杀人必都市，我愿就死昭陵，谢罪于先帝也。 
帝曰： 先帝赐贺鲁二千帐主之，今罪人既得，献昭陵其可乎？ 
许敬宗曰： 古者，军凯还则饮至于庙。
若诸侯，献馘天子，未闻献于陵。然陛下奉园寝与宗庙等，可行不疑。 
于是执而献昭陵，赦不诛。
贺鲁已灭，裂其地为州县，以处诸部。
木昆部为匐延都督府，突骑施索葛莫贺部为鹿都督府，突骑施阿利施部为絜山都督府，胡禄屋阙部为盐泊都督府，摄舍提暾部为双河都督府，鼠尼施处半部为鹰娑都督府，又置昆陵、濛池二都护府以统之。
其所役属诸国皆置州，西尽波斯，并隶安西都护府。以阿史那弥射为兴昔亡可汗，兼骠骑大将军、昆陵都护，领五咄陆部，阿史那步真为继往绝可汗，兼骠骑大将军、濛池都护，领五弩失毕部，各赐帛十万，以光禄卿卢承庆持册命之。
贺鲁死，诏葬颉利冢旁，纪其概于石。
阿史那弥射，亦室点蜜可汗五世孙，世为莫贺咄叶护。
贞观中，遣使者持节立弥射为奚利邲咄陆可汗，赐鼓纛。
族兄步真谋杀弥射，欲自立，弥射不能国，即举所部处月、处蜜等入朝，拜右监门卫大将军。
而步真遂自为咄陆叶护，众不厌，去之，亦与族人来朝，拜左屯卫大将军。
弥射从帝征高丽有功，封平壤县伯，迁右武卫大将军。
及平贺鲁，乃与步真皆为可汗，得补所部刺史以下。
是岁，弥射击真珠叶护于双河，斩之，杀阙啜二人。
弥射、步真无绥御材，下多怨，于是思结都曼率疏勒、硃俱波、喝陀三国叛，击破于阗，诏左骁卫大将军苏定方讨之，都曼兵保马头川。
五年，定方傅其城，击降之。
龙朔二年，弥射、步真以兵从海道总管苏海政讨龟兹，步真怨弥射，且欲并其部，乃诬以谋反。
海政不能察，即集军吏计议先发诛之，因称诏发所赍赐可汗首领，弥射以麾下至，悉收斩之。
其部鼠尼施、拔塞干叛走，海政追平之。
步真死干封时。
咸亨二年，以西突厥部酋阿史那都支为左骁卫大将军兼匐延都督，以安辑其众。
仪凤中，都支自号十姓可汗，与吐蕃连和，寇安西，诏吏部侍郎裴行俭讨之。
行俭请毋发兵，可以计取。
即诏行俭册送波斯王子，并安抚大食，若道两蕃者。
都支果不疑，率子弟止谒，遂禽之，召执诸部渠长，降别帅李遮匐以归，调露元年也。
西姓自是益衰，其后二部人日离散。
遂擢弥射子元庆为左玉钤卫将军，步真子步利设斛瑟罗为右玉钤卫将军，尽袭父所领及可汗号。
元庆累拜镇国大将军、行左威卫大将军。
武后擅命，率诸蕃长请赐睿宗氏曰武，更号斛瑟罗曰竭忠事主可汗。
长寿中，元庆坐谒皇嗣，为来俊臣所诬，要斩，流其子献于振州。
其明年，西突厥部立阿史那俀子为可汗，与吐蕃寇，武威道大总管王孝杰与战冷泉、大领谷，破之；碎叶镇守使韩思忠又破泥熟俟斤及突厥施质汗、胡禄等，因拔吐蕃泥熟没斯城。
圣历二年，以斛瑟罗为左卫大将军兼平西军大总管，令抚镇国人。
是时乌质勒兵张甚，斛瑟罗不敢归，与其部人六七万内迁，死长安，擢子怀道为右武卫将军。
长安中，以阿史那献为右骁卫大将军，袭兴昔亡可汗、安抚招慰十姓大使、北庭大都护。
四年，以怀道为十姓可汗兼濛池都护。
未几，擢献碛西节度使。
十姓部落都担叛，献击斩之，传首阙下，收碎叶以西帐落三万内属，玺书嘉慰。
葛逻禄、胡屋、鼠尼施三姓已内属，为默啜侵掠，以献为定远道大总管，与北庭都护汤嘉惠等掎角。
于是突骑施阴幸边隙，故献乞益师，身入朝，玄宗不许。
诏左武卫中郎将王惠持节安慰。
方册拜突骑施都督车鼻施啜苏禄为顺国公，而突骑施已围拨换、大石城，将取四镇。
会嘉惠拜安西副大都护，即发三姓葛逻禄兵与献共击之。
帝将诏王惠与相经略，宰相臣璟、臣颋曰： 突骑施叛，葛逻禄攻之，此夷狄自相残，非朝廷出也。大者伤，小者灭，皆我之利。
方王惠往抚慰，不可参以兵事。 
乃止。
献终以娑葛强狠不能制，亦归死长安。
突骑施吐火仙之败，始以怀道子昕为十姓可汗、开府仪同三司、濛池都护，册其妻凉国夫人李为交河公主，遣兵护送。
昕至碎叶西俱兰城，为突骑施莫贺达干所杀，交河公主与其子忠孝亡归，授左领军卫员外将军，西突厥遂亡。
突骑施乌质勒，西突厥别部也。
自贺鲁破灭，二部可汗皆先入侍，虏无的君。
乌质勒隶斛瑟罗，为莫贺达干。
斛瑟罗政残，众不悦，而乌质勒能抚下，有威信，诸胡顺附，帐落浸盛，乃置二十都督，督兵各七千，屯碎叶西北。
稍攻得碎叶，即徙其牙居之，谓碎叶川为大牙，弓月城、伊丽水为小牙，其地东邻北突厥，西诸胡，东直西、庭州，尽并斛瑟罗地。
圣历二年，遣子遮弩来朝，武后厚加慰抚。
神龙中，封怀德郡王。
是岁，乌质勒死，其子鹿州都督娑葛为左骁卫大将军，袭封爵。
是时胜兵三十万，诏十姓可汗阿史那怀道持节册命，赐宫人四。
景龙中，遣使者入谢，中宗为御前殿，列万骑羽林二仗，引见劳赐。
俄与其将厥啜忠节交怨，兵相加暴。
娑葛讼忠节罪，请内之京师。
忠节以千金赂宰相宗楚客等，愿无入朝，请导吐蕃击娑葛以报。
楚客方专国，即以御史中丞冯嘉宾持节经制。
嘉宾与忠节书疏反复，娑葛逻得之，遂杀嘉宾，使弟遮弩率兵盗塞。
安西都护牛师奖与战火烧城，师奖败，死之，表索楚客头以徇。
大都护郭元振表娑葛状直，当见赦，诏许，西土遂定。
既而与遮弩分治其部，遮弩恨众少，叛归默啜，请为乡导反攻其兄。
默啜留遮弩，自以兵二万击娑葛，禽之。
默啜归语遮弩曰： 汝兄弟不相协，能尽心事我乎？ 
两杀之。
突骑施别种车鼻施啜苏禄者，裒拾余众，自为可汗。
苏禄善抚循其下，部种稍合，众至二十万，于是复雄西域。
开元五年，始来朝，授右武卫大将军、突骑施都督，却所献不受。
以武卫中郎将王惠持节拜苏禄左羽林大将军、顺国公，赐锦袍、钿带、鱼袋七事，为金方道经略大使。
然诡猾，不纯臣于唐，天子羁系之，进号忠顺可汗。
其后阅一二岁，使者纳贽，帝以阿史那怀道女为交河公主妻之。
是岁，突骑施鬻马于安西，使者致公主教于都护杜暹，暹怒曰： 阿史那女敢宣教邪？ 
笞其使，不报。
苏禄怒，阴结吐蕃举兵掠四镇，围安西城。
暹方入当国，而赵颐贞代为都护，乘城久之，出战又败。
苏禄略人畜，发囷贮，徐闻暹已宰相，乃引去；即遣首领叶支阿布思来朝，玄宗召见，飨之。
会东突厥使者亦来，与争长曰： 突骑施国小，且突厥臣，不宜居上。 
苏禄使者曰： 宴乃为我，不可下。 
遂设东西幄，而苏禄使者西席，乃克宴。
始，苏禄爱治其人，性勤约，每战有所得，尽以予下，故诸族附悦之，为尽力，又交通吐蕃、突厥，二国皆以女妻之，遂立三国女并为可敦，以数子为叶护。
费日广而无素储，晚年愁窭不聊，故卤获稍留不分，下始贰矣；又病风，一支挛，不事事。
于是大首领莫贺达干、都摩支二部方盛，而种人自谓娑葛后者为 黄姓 ，苏禄部为 黑姓 ，更相猜雠。
俄而莫贺达干、都摩支夜攻苏禄，杀之。
都摩支又背达干立苏禄子吐火仙骨啜为可汗，居碎叶城，引黑姓可汗尔微特勒保怛逻斯城，共击达干。
帝使碛西节度使盖嘉运和抚突骑施、拔汗那西方诸国。
莫贺达干与嘉运率石王莫贺咄吐屯、史王斯谨提共击苏禄子，破之碎叶城。
吐火仙弃旗走，禽之，并其弟叶护顿阿波。
疏勒镇守使夫蒙灵詧挟锐兵与拔汗那王掩怛逻斯城，斩黑姓可汗与其弟拨斯，入曳建城，收交河公主及苏禄可敦、尔微可敦而还，又料西国散亡数万人，悉与拔汗那王。
诸国皆降。
处木昆匐延阙律啜等诸部皆上书谢曰： 生于荒裔，国乱王薨，更相攻屠。
赖天子遣嘉运将兵诛暴拯危，愿得稽首圣颜，以部落附安西，永为外臣。 许之。
明年，擢阙律啜为右骁卫大将军，册石王为顺义王，加拜史王为特进，显醻其功。
嘉运俘吐火仙骨啜献太庙，天子赦以为左金吾卫员外大将军、脩义王，顿阿波为右武卫员外将军。
以阿史那怀道子昕为十姓可汗，领突骑施所部，莫贺达干怒曰： 平苏禄，我功也。今立昕，谓何？ 
即诱诸落叛。
诏嘉运招谕，乃率妻子及纛官首领降，遂命统其众。
后数年，复以昕为可汗，遣兵护送。
昕至俱阑城，为莫贺咄所杀。
莫贺咄自为可汗，安西节度使夫蒙灵詧诛斩之，以大纛官都摩支阙颉斤为三姓叶护。
天宝元年，突骑施部更以黑姓伊里底蜜施骨咄禄毘伽为可汗，数通使贡。
十二载，黑姓部立登里伊罗蜜施为可汗，亦赐诏册。
至德后，突骑施衰，黄、黑姓皆立可汗相攻，中国方多故，不暇治也。
乾元中，黑姓可汗阿多裴罗犹能遣使者入朝。
大历后，葛逻禄盛，徙居碎叶川，二姓微，至臣役于葛禄，斛瑟罗余部附回鹘。
及其破灭，有特勒居焉耆城，称叶护，余部保金莎领，众至二十万。
赞曰：隋季世，虚内以攻外，生者罢道路，死者暴原野，天下盗贼共攻而亡之。
当此时，四夷侵，中国微，而突厥最强，控弦者号百万，华人之失职不逞皆往从之，槊之谋，导之入边，故颉利自以为强大古无有也。
高祖初即位，与和，因数出军助讨贼，故诡臣之，赠予不可计。
虏见利而动，又与贼连和，杀掠吏民，于是扫国入寇，薄渭桥，骑壒蒙京师。
太宗身勒兵，显责而阴间之，戎始内阻。
不三年，缚颉利献北阙下，霆扫风除，其国遂墟。
自《诗》、《书》以来，伐暴取乱，蔑如帝神且速也，秦汉比之，陋矣。
然帝数暴师不告劳，料敌无遁情，善任将，必其功，盖黄帝之兵也。
而突厥乃以失德抗有道，浸衰当始兴，虽运之盛衰属于天，而其亡信有由矣！
