江夏郡王道宗字承范。
高祖即位，授左千牛备身、略阳郡公。
裴寂与刘武周战度索原，寂败，贼逼河东，道宗年十七，从秦王讨贼。
王登玉壁城以望，谓道宗曰： 贼怙众欲战，尔计谓何？ 
对曰： 武周席胜，剡然锋未可当，正宜以计摧之。
且乌合之众惮持久，若坚壁以顿其锐，须食尽气老，可不战禽也。 
王曰： 而意与我合。 
既而贼粮匮，夜引去，追战灭之。
出为灵州总管。
时梁师都弟洛仁连突厥兵数万傅於垒，道宗闭城守，伺隙出战，破之。
高祖谓裴寂曰： 昔魏任城王彰有却敌功，道宗似之。 
因封任城王。
始，突厥郁射设入居五原，道宗逐出之，震耀威武，斥地赢千里。
贞观元年，召拜鸿胪卿，迁大理。
太宗方经略突厥，复授灵州都督。
三年，为大同道行军总管，助李靖破虏，亲执颉利可汗，赐封六百户，还为刑部尚书。
吐谷浑寇边，靖出昆丘道，诏与侯君集为靖副。
贼闻兵且至，走嶂山数千里。
诸将欲止，独道宗请穷追，靖曰： 善。 
君集未从。
道宗以单师进，去大军十日，及之。
吐谷浑拒险殊死斗，道宗阴引千骑超山乘其后，贼惊，遂大溃。
徙封江夏，授鄂州刺史。
久之，坐贪赃，帝闻，怒曰： 朕提四海之富，士马若林，如使辙迹环天下，游观不度，采绝域之玩、海表之珍，顾不得邪？
特以劳民自乐，不为也。
人心无艺，当以谊制之。
今道宗已王，禀赐多而贪不止，顾不鄙哉！ 
乃免官，削封户，以王就第。
明年，召为茂州都督，未行，拜晋州刺史。
迁礼部尚书。
侯君集破高昌还，颇怨望。
道宗尝从容奏言： 君集智小言大，且为戎首。 
帝问所以知必反者，对曰： 见其忌而矜功，耻为房、李下，官尚书，常郁郁不平。 
帝曰： 君集诚有功，材无不堪，朕宁惜爵位邪？
弟未及耳。
不宜轻亿度，使自猜危。 
既而君集反，帝笑曰： 如公素揣。 
帝将讨高丽，先遣营州都督张俭轻骑度辽规形势，俭畏，不敢深入。
道宗请以百骑往，帝许之，约其还，曰： 臣请二十日行，留十日览观山川，得还见天子。 
因秣马束兵，旁南山入贼地，相易险，度营阵便处。
将还，会高丽兵断其路，更走间道，谒帝如期。
帝曰： 贲、育之勇何以过！ 
赐金五十斤，绢千匹。
乃诏与李勣为前锋，济辽，拔盖牟城。
会贼救至，道宗与总管张君乂领骑裁四千，虏十倍，皆欲浚沟保险须帝至，道宗曰： 贼遽来，其兵必疲，我一鼓摧之，固矣。
昔耿弇不以贼遗君父，吾为前军，当清道迎乘舆，尚何待？ 
勣善之。
选壮骑数十，突进贼营，左右出入，勣合击，大破之。
帝至，咨美，赐奴婢四十口。
乃筑拒闉，攻安市城，闉毁傅城，道宗失部分，反为贼据。
帝斩其果毅傅伏爱，道宗跣行请罪，帝曰： 汉武帝杀王恢，不如秦穆公赦孟明。 
遂置不问。
在阵伤足，帝亲加砭治，赐御膳。
还，以疾辞剧就闲，改太常卿。
高宗永徽初，房遗爱以反诛，长孙无忌、褚遂良与道宗有宿怨，诬与遗爱善，流象州，道病薨，年五十四。
无忌等得罪，诏复爵邑。
道宗晚好学，接士大夫，不倨於贵。
国初宗室，唯道宗、孝恭为最贤。
子景恒，封卢国公，相州刺史。
道宗弟道兴，武德初，爵广宁郡王，以属疏降封县公。
宋金刚陷浍州，稽胡多叛，诏琛镇隰州，政宽简，为夷夏爱便。薨，子俭袭王，例降为公。
河间元王孝恭，少沈敏，有识量。
高祖已定京师，诏拜山南招尉大使，徇巴蜀，下三十馀州。
进击硃粲，破之，俘其众，诸将曰： 粲徒食人，挚贼也，请坑之。 
孝恭曰： 不然，今列城皆吾寇，若获之则杀，后渠有降者乎？ 
悉纵之。
繇是腾檄所至辄下。
明年，拜信州总管，承制得拜假。
当是时，萧铣据江陵，孝恭数进策图铣，帝嘉纳。
进王赵郡，以信州为夔州。
乃大治舟舰，肄水战。
会李靖使江南，孝恭倚其谋，遂图江陵，尽召巴蜀首领子弟收用之，外示引擢而内实质也。
俄进荆湘道总管，统水陆十二军发夷陵，破铣二镇，纵战舰放江中。
诸将曰： 得舟当济吾用，弃之反资贼，奈何？ 
孝恭曰： 铣之境，南际岭，左薄洞庭，地险士众，若城未拔而援至，我且有内外忧，舟虽多，何所用之？
今铣濒江镇戍，见舻舠蔽江下，必谓铣已败，不即进兵，觇候往返，以引救期，则吾既拔江陵矣。 
已而救兵到巴陵，见船，疑不进。
铣内外阻绝，遂降。
帝悦，迁荆州大总管，诏图破铣状以进。
孝恭治荆，为置屯田，立铜冶，百姓利之。
迁襄州道行台左仆射。
时岭表未平，乃分遣使者，绥辑安慰，其款附者四十有九州，朝廷号令畅南海矣。
未几，辅公祏反，寇寿阳，诏孝恭为行军元帅讨之。
引兵趋九江，李靖、李勣〗、黄君汉、张镇州、卢祖尚皆禀节度。
将发，大飨士，杯水变为血，坐皆失色，孝恭自如，徐曰： 祸福无基，唯所召尔！
顾我不负於物，无重诸君忧。
公祏祸恶贯盈，今仗威灵以问罪，杯中血，乃贼臣授首之祥乎！ 
尽饮罢，众心为安。
公祏将冯惠亮等拒嶮邀战，孝恭坚壁不出，遣奇兵绝饷道，贼饥，夜薄营，孝恭卧不动。
明日，使羸兵扣贼垒挑之，祖尚选精骑阵以待。
俄而兵却，贼追北且嚣，遇祖尚军，薄战，遂大败。
惠亮退保梁山，孝恭乘胜破其别镇，贼赴水死者数千计。
公祏穷，弃丹杨走，骑穷追，生禽之，江南平。
玺书褒美，赐甲第一区、女乐二部、奴婢七百口、宝玩不赀。
进授东南道行台左仆射。
行台废，更为扬州大都督。
孝恭再破巨贼，北自淮，东包江，度岭而南，尽统之。
欲以威重夸远俗，乃筑第石头城，陈庐徼自卫。
或诬其反，召还，颇为宪司镌诘，既无状，赦为宗正卿。
赐实封千二百户。
历凉州都督、晋州刺史。
贞观初，为礼部尚书，改王河间。
性奢豪，后房歌舞伎百馀，然宽恕退让，无矜伐色，太宗用是亲重之，宗室莫比也。
尝谓人曰： 吾所居颇壮丽，非吾心也。
当别营一区，令粗足充事而已。
吾殁后，子也才，易以守；不才，不为他人所利。 
十四年，中饮暴薨，年五十。
帝哭之恸，赠司空、扬州都督及谥，陪葬献陵。
始，隋亡，盗贼遍天下，皆太宗身自讨定，谋臣骁帅并隶麾下，无特将专勋者，惟孝恭独有方面功以自见云。
子崇义、晦。
崇义嗣王，降封谯国公，历蒲、同二州刺史、益州都督府长史，有威名。终宗正卿。晦，乾封中为营州都督，以治状闻，玺书劳赐。
迁右金吾将军，检校雍州长史，摧擿奸伏无留隐，吏下畏之。
高宗将幸洛，诏晦居守，谓曰： 关中事一以属公，然法令牵制，不可以成政，法令外苟可以利人者行之，毋须以闻。 
故晦治有异绩。
武德初，拜山东安抚大使，黄门侍郎崔干副之，进击宇文化及於魏。
化及败走聊城，神通追北，贼粮尽愿降，神通不肯受，干请纳之，神通曰： 师久暴露，今贼食尽，克不旦暮，正当破之，以玉帛酬战力。
若降，吾何所藉手？ 
干曰： 窦建德危至，而化及未平，我转侧两贼间，势必危，王又贪其玉帛，败不日。 
神通怒，囚干军中。
会士及自济北馈军，化及复振。
神通进兵薄其垒，贝州刺史赵君德先登扳堞，神通忌其功，止军不进。
君德怒，诟而还，城复坚。
神通遣兵走魏州取攻具，为莘人所乘，引却。
后二日，建德拔聊城，势遂张，山东州县靡然归之。
神通麾下多亡，乃退保黎阳，依李世勣，俄为建德所虏。
后与同安公主自贼归。
及建德灭，复授河北行台左仆射。
从平刘黑闼，迁左武卫大将军。
薨，赠司空。
神通十一子，得王者七人，道彦、孝詧、孝同、孝慈、孝友、孝节、孝义，后皆降王。
孝逸爵公。
孝锐不得封，有子齐物显。
胶东郡王道彦，幼孝谨。
初，神通避吏於鄠，被疾山谷间，累旬食尽，道彦羸服丐人间，或采野实以进；神通未食，不敢先，即有所分，辞以饱，乃藏弃以待。
高祖初，封义兴郡公，例得王。
贞观初，为相州都督，徙岷州，以父丧解。
荷土就坟，躬莳松柏，偃庐柴毁，虽亲友不复识。
太宗嗟叹，敕侍中王珪临谕。
服除，复拜岷州都督。
间遣入党项谕国威灵，区落降。从李靖击吐谷浑，诏道彦为赤水道总管。
帝厚以利啖党项，使为乡导，其酋拓拔赤辞诣靖自言： 隋击吐谷浑，我资其军，而隋无信，反见仇剽。
今将军若无它，我愿资粮，将复如隋乎？ 
诸将与歃血遣之。
道彦至阔水，见无备，因掠其牛羊，诸羌怨，即引兵障野狐峡，道彦不得进，为赤辞所乘，军大败，死者数万，退保松州。
诏减死，谪戍边。
久之，召为妫州都督。
卒，赠礼部尚书。
初，武德五年同封者，孝詧为高密王，孝同淄川王，孝慈广平王，孝友河间王，孝节清河王，孝义胶西王。
於是唐始兴，务广支蕃镇天下，故从昆弟子自胜衣以上，皆爵郡王。
太宗即位，举属籍问大臣曰： 盖王宗子於天下，可乎？ 
封德彝曰： 汉所封，惟帝子若亲昆弟；其属远，非大功不王。
如周郇滕、汉贾泽尚不得茆土，所以别亲疏也。
先朝一切封之，爵命崇而力役多，以天下为私奉，非所以示至公。 
帝曰： 朕君天下以安百姓，不容劳百姓以养己之亲。 
於是疏属王者皆降为公，唯尝有功者不降。
故道彦等并降封公。
孝逸，少好学，颇属文。始封梁郡公。高宗时，四迁益州大都督府长史。
武后擅国，入为左卫将军，亲遇之。
徐敬业称兵，以孝逸为左玉钤卫大将军、扬州行军大总管，帅师南讨。至淮，而敬业已攻润州，遣弟敬猷壁淮阴，伪将韦超据都梁山以拒孝逸，超众凭险完屯。
孝逸会诸将议曰： 贼今负山，攻则士无所用力，骑不得骋，寇救死，伤夷必众。
不如偏旅缀之，全军趋扬州，势不数日可破。 
支度使薛克构曰： 超虽据险，然兵少，若置小敌不击，无以示威；披众以守，则战有阙。
舍之则后忧，不如击之。
若克超，淮阴自震，淮阴破，楚诸县开门候官军矣。由是以趋江都，逆首可取。 
孝逸从之，登山急击超，杀数百人，薄暝解，超夜走。
进击敬猷淮阴，破之。
敬业回军下阿溪，孝逸引兵直度，敬业大败，遂拔扬州。以功进镇军大将军，徙封吴国公，威名稜然。
武承嗣等忌之，以谗下迁施州刺史。
又使人腾恶语闻上，武后信之，以尝有功，贷死，流儋州，薨。景云初，赠金州大都督。
孝同曾孙国贞。国贞父广业，为剑州长史。
国贞刚鲠，有吏才。
乾元中，由长安令迁河南尹。史思明寇东都，李光弼壁河阳，国贞率官吏西走陕，数月，召为京兆尹。
上元初，拜剑南节度使，召为殿中监，以户部尚书持节朔方、镇西、北庭、兴平、陈郑节度行营兵马及河中节度都统处置使，治於绛。
寻加晋、绛、慈、隰、沁等州观察处置使。既至，粮乏，而所储陈腐，民贫不忍遽敛，上书以闻。
而军中讠雚谤，突将王振乘众怨绐曰： 具畚锸以待役事。 
众皆怒，夜烧牙门。左右奔告，请避之，国贞曰： 吾被命为将，其可弃城乎？ 固请，乃逃狱中。
振引众劫取之，置食其前曰： 食是而役其力，可乎？ 国贞曰： 与尔等方讨贼，何事役为？
正缘储食腐俭，已请诸朝，吾何所负？ 
众服其言，且引去。
振曰： 都统不死，吾曹殆矣！ 
遂害之，并杀其二子及三大将。
有诏以郭子仪代之。
李琢表其政，赐金紫。
