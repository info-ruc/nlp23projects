陈子昂，字伯玉，梓州射洪人。
其先居新城，六世祖太乐，当齐时。兄弟竞豪亻桀，梁武帝命为郡司马。
父元敬，世高赀，岁饥，出粟万石赈乡里。
举明经，调文林郎。
子昂十八未知书，以富家子，尚气决，弋博自如。
它日入乡校，感悔，即痛修饬。
文明初，举进士。
时高宗崩，将迁梓宫长安，于是，关中无岁，子昂盛言东都胜垲，可营山陵。
上书曰： 臣闻秦据咸阳，汉都长安，山河为固，而天下服者，以北假胡、宛之利，南资巴、蜀之饶，转关东之粟，而收山西之宝，长羁利策，横制宇宙。
今则不然，燕、代迫匈奴，巴、陇婴吐蕃，西老千里赢粮，北丁十五乘塞，岁月奔命，秦之首尾不完，所余独三辅间耳。
顷遭荒馑，百姓荐饥，薄河而右，惟有赤地；循陇以北，不逢青草。
父兄转徙，妻子流离。
赖天悔祸，去年薄稔，羸耗之余，几不沉命。
然流亡未还，白骨纵横，阡陌无主，至于蓄积，犹可哀伤。
陛下以先帝遗意，方大驾长驱，按节西京，千乘万骑，何从仰给？
山陵穿复，必资徒役，率癯弊之众，兴数万之军，调发近畿，督抶稚老，铲山辇石，驱以就功，春作无时，何望有秋？
雕氓遗噍，再罹艰苦，有不堪其困，则逸为盗贼，揭梃叫呼，可不深图哉！
且天子以四海为家，舜葬苍梧，禹葬会稽，岂爱夷裔而鄙中国耶？
示无外也。
周平王、汉光武都洛，而山陵寝庙并在西土者，实以时有不可，故遗小存大，去祸取福也。
今景山崇秀，北对嵩、邙，右眄汝、海，祝融、太昊之故墟在焉。
园陵之美，复何以加？
且太原廥巨万之仓，洛口储天下之粟，乃欲舍而不顾，傥鼠窃狗盗，西入陕郊，东犯虎牢。取敖仓一抔粟，陛下何与遏之？
武后奇其才，召见金华殿。
子昂貌柔野，少威仪，而占对慷慨，擢麟台正字。
垂拱初，诏问群臣 调元气当以何道？ 
子昂因是劝后兴明堂、大学，即上言：臣闻之于师曰： 元气，天地之始，万物之祖，王政之大端也。
天地莫大于阴阳，万物莫灵于人，王政莫先于安人。
故人安则阴阳和，阴阳和则天地平，天地平则元气正。
先王以人之通于天也，于是养成群生，顺天德，使人乐其业，甘其食，美其服，然后天瑞降，地符升，风雨时，草木茂遂。
故颛顼、唐、虞不敢荒宁，其《书》曰： 百姓昭明，协和万邦，黎人于变时雍。
乃命羲和，钦若昊天，历象日月星辰，敬授人时。 
和之得也。
夏、商之衰，桀、纣昏暴，阴阳乖行，天地震怒，山川神鬼，发妖见灾，疾疫大兴，终以灭亡，和之失也。
迨周文、武创业，诚信忠厚加于百姓，故成、康刑措四十余年，天人方和。
而幽、厉乱常，苛慝暴虐，诟黩天地，川冢沸崩，人用愁怨。
其《诗》曰： 昊天不惠，降此大戾 ，不先不后，为虐为瘵，顾不哀哉！
近隋炀帝恃四海之富，凿渠决河，自伊、洛属之扬州，疲生人之力，泄天地之藏，中国之难起，故身死人手，宗庙为墟。
逆元气之理也。
臣观祸乱之动，天人之际，先师之说，昭然著明，不可欺也。
陛下含天地之德，日月之明，眇然远思，欲求太和，此伏羲氏所以为三皇首也。
昔者，天皇大帝揽元符，东封太山，然未建明堂，享上帝，使万世鸿业阙而不昭，殆留此盛德，以发挥陛下哉！
臣谓和元气，睦人伦，舍此则无以为也。
昔黄帝合宫，有虞总期，尧衢室，夏世室，皆所以调元气，治阴阳也。
臣闻明堂有天地之制，阴阳之统，二十四气、八风、十二月、四时、五行、二十八宿，莫不率备。
王者政失则灾，政顺则祥。
臣愿陛下为唐恢万世之业，相国南郊，建明堂，与天下更始，按《周礼》、《月令》而成之。
乃月孟春，乘鸾辂，驾苍龙，朝在三公、九卿、大夫于青阳左个，负斧扆，冯玉几，听天下之政。
躬藉田、亲蚕以劝农桑，养三老、五更以教孝悌，明讼恤狱以息淫刑，脩文德以止干戈，察孝廉以除贪吏。
后宫非妃嫔御女者，出之；珠玉锦绣、雕琢伎巧无益者，弃之；巫鬼淫祀营惑于人者，禁之。
臣谓不数期且见太平云。
又言：陛下方兴大化，而太学久废，堂皇埃芜，《诗》、《书》不闻，明诏尚未及之，愚臣所以私恨也。
太学者，政教之地也，君臣上下之取则也，俎豆揖让之所兴也，天子于此得贤臣焉。
今委而不论，虽欲睦人伦，兴治纲，失之本而求之末，不可得也。 君子三年不为礼，礼必坏，三年不为乐，乐必崩 ，奈何为天下而轻礼乐哉？
愿引胄子使归太学，国家之大务不可废已。
后召见，赐笔札中书省，令条上利害。
子昂对三事。
其一言：九道出大使巡按天下，申黜陟，求人瘼，臣谓计有未尽也。
且陛下发使，必欲使百姓知天子夙夜忧勤之也，群臣知考绩而任之也，奸暴不逞知将除之也，则莫如择仁可以恤孤、明可以振滞、刚不避强御、智足以照奸者，然后以为使，故輶轩未动，而天下翘然待之矣。
今使且未出，道路之人皆已指笑，欲望进贤下不肖，岂可得邪？
宰相奉诏书，有遣使之名，无任使之实。
使愈出，天下愈弊，徒令百姓治道路，送往迎来，不见其益也。
臣愿陛下更选有威重风概为众推者，因御前殿，以使者之礼礼之，谆谆戒敕所以出使之意，乃授以节。
自京师及州县，登拔才良，求人瘼，宣布上意，令若家见而户晓。
昔尧、舜不下席而化天下，盖黜陟幽明能折衷者。陛下知难得人，则不如少出使。
彼烦数而无益于化，是烹小鲜而数挠之矣。
其二言：刺史、县令，政教之首。
陛下布德泽，下诏书，必待刺史、县令谨宣而奉行之。
不得其人，则委弃有司，挂墙屋耳，百姓安得知之？
一州得才刺史，十万户赖其福；得不才刺史，十万户受其困。
国家兴衰，在此职也。
今吏部调县令如补一尉，但计资考，不求贤良。
有如不次用人，则天下嚣然相谤矣，狃于常而不变也。
故庸人皆任县令，教化之陵迟，顾不甚哉！
其三言：天下有危机，祸福因之而生。
机静则有福，动则有祸，百姓安则乐生，不安则轻生者是也。
今军旅之弊，夫妻不得安，父子不相养，五六年矣。
自剑南尽河、陇，山东由青、徐、曹、汴，河北举沧、瀛、赵、鄚，或困水旱，或顿兵疫，死亡流离略尽，尚赖陛下悯其失职，凡兵戍调发，一切罢之，使人得妻子相见，父兄相保，可谓能静其机也。
然臣恐将相有贪夷狄利，以广地强武说陛下者，欲动其机，机动则祸构。
宜脩文德，去刑罚，劝农桑，以息疲民。
蛮夷知中国有圣王，必累译至矣。
于时，吐蕃、九姓叛，诏田扬名发金山道十姓兵讨之。
十姓君长以三万骑战，有功，遂请入朝。
后责其尝不奉命擅破回纥，不听。
子昂上疏曰：国家能制十姓者，繇九姓强大，臣服中国，故势微弱，委命下吏。
今九姓叛亡，北蕃丧乱，君长无主，回纥残破，碛北诸姓已非国有，欲犄角亡叛，唯金山诸蕃共为形势。
有司乃以扬名擅破回纥，归十姓之罪，拒而遣还，不使入朝，恐非羁戎之长策也。
夫戎有鸟兽心，亲之则顺，疑之则乱，今阻其善意，则十姓内无国家亲信之恩，外有回纥报仇之患，怀不自安，鸟骇狼顾，则河西诸蕃自此拒命矣。
且夷狄相攻，中国之福。
今回纥已破，既无可言；十姓非罪，又不当绝。
罪止扬名，足以慰其酋领矣。
近诏同城权置安北府，其地当碛南口，制匈奴之冲，常为剧镇。
臣顷闻碛北突厥之归者已千余帐，来者未止，甘州降户四千帐，亦置同城。
今碛北丧乱、荒馑之余，无所存仰，陛下开府招纳，诚覆全戎狄之仁也。
然同城本无储峙，而降附蕃落不免寒饥，更相劫掠。
今安北有官牛羊六千，粟麦万斛，城孤兵少，降者日众，不加救恤，盗劫日多。
夫人情以求生为急，今有粟麦牛羊为之饵，而不救其死，安得不为盗乎？
盗兴则安北不全，甘、凉以往，跷以待陷，后为边患，祸未可量。
是则诱使乱，诲之盗也。
且夷狄代有雄亻桀，与中国抗，有如勃起，招合遗散，众将系兴，此国家大机，不可失也。
又谓：河西诸州，军兴以来，公私储蓄，尤可嗟痛。
凉州岁食六万斛，屯田所收不能偿垦。
陛下欲制河西，定乱戎，此州空虚，未可动也。
甘州所积四十万斛，观其山川，诚河西喉咽地，北当九姓，南逼吐蕃，奸回不测，伺我边罅。
故甘州地广粟多，左右受敌，但户止三千，胜兵者少，屯田广夷，仓庾丰衍，瓜、肃以西，皆仰其餫，一旬不往，士已枵饥。
是河西之命系于甘州矣。
且其四十余屯，水泉良沃，不待天时，岁取二十万斛，但人力寡乏，未尽垦发。
异时吐番不敢东侵者，繇甘、凉士马强盛，以振其入。
今甘州积粟万计，兵少不足以制贼，若吐蕃敢大入，燔蓄谷，蹂诸屯，则河西诸州，我何以守？
宜益屯兵，外得以防盗，内得以营农，取数年之收，可饱士百万，则天兵所临，何求不得哉？
其后吐蕃果入寇，终后世为边患最甚。
后方谋开蜀山，由雅州道翦生羌，因以袭吐蕃。
子昂上书以七验谏止之，曰：臣闻乱生必由于怨。
雅州羌未尝一日为盗，今无罪蒙戮，怨必甚，怨甚则蜂骇且亡，而边邑连兵，守备不解，蜀之祸构矣。
东汉丧败，乱始诸羌，一验也。
吐蕃黠狯，抗天诛者二十余年。
前日薛仁贵、郭待封以十万众败大非川，一甲不返；李敬玄、刘审礼举十八万众困青海，身执贼廷，关、陇为空。
今乃欲建李处一为上将，驱疲兵袭不可幸之吐蕃，举为贼笑，二验也。
夫事有求利而得害者。
昔蜀与中国不通，秦以金牛、美女啖蜀侯，侯使五丁力士栈褒斜，凿通谷，迎秦之馈。
秦随以兵，而地入中州，三验也。
吐蕃爱蜀富，思盗之矣，徒以障队隘绝，顿饿喙不得噬。
今撤山羌，开阪险，使贼得收奔亡以攻边，是除道待贼，举蜀以遗之，四验也。
蜀为西南一都会，国之宝府，又人富粟多，浮江而下，可济中国。
今图侥幸之利，以事西羌，得羌地不足耕，得羌财不足富。
是过杀无辜之众，以伤陛下之仁，五验也。
蜀所恃，有险也；蜀所安，无役也。
今开蜀险，役蜀人，险开则便寇，人役则伤财。
臣恐未及见羌，而奸盗在其中矣。
异时益州长史李崇真托言吐蕃寇松州，天子为盛军师，趣转饷以备之。
不三年，巴、蜀大困，不见一贼，而崇真奸赃已钜万。
今得非有奸臣图利，复以生羌为资？
六验也。
蜀士尪孱不知兵，一虏持矛，百人不敢当。
若西戎不即破灭，臣见蜀之边垂且不守，而为羌夷所暴，七验也。
国家近废安北，拔单于，弃龟兹、疏勒，天下以为务仁不务广，务养不务杀，行太古三皇事。
今徇贪夫之议，诛无罪之羌，遗全蜀患，此臣所未谕。
方山东饥，关陇弊，生人流亡，诚陛下宁静思和天人之时，安可动甲兵、兴大役，以自生乱？
又西军失守，北屯不利，边人骇情，今复举舆师投不测，小人徒知议夷狄之利，非帝王至德也。
善为天下者，计大而不计小，务德而不务刑，据安念危，值利思害。
愿陛下审计之。
后复召见，使论为政之要，适时不便者，毋援上古，角空言。
子昂乃奏八科：一措刑，二官人，三知贤，四去疑，五招谏，六劝赏，七息兵，八安宗子。
其大榷谓：今百度已备，但刑急罔密，非为政之要。
凡大人初制天下，必有凶乱叛逆之人为我驱除，以明天诛。
凶叛已灭，则顺人情，赦过宥罪。
盖刑以禁乱，乱静而刑息，不为承平设也。
太平之人，乐德而恶刑，刑之所加，人必惨怛，故圣人贵措刑也。
比大赦，澡荡群罪，天下蒙庆，咸得自新。
近日诏狱稍滋，钩捕支党，株蔓推穷，盖狱吏不识天意，以抵惨刻。
诚宜广恺悌之道，敕法慎罚，省白诬冤，此太平安人之务也。
官人惟贤，政所以治也。
然君子小人各尚其类。
若陛下好贤而不任，任而不能信，信而不能终，终而不赏，虽有贤人，终不肯至，又不肯劝。
反是，则天下之贤集矣。
议者乃云 贤不可知，人不易识 。
臣以为固易知，固易识。
夫尚德行者无凶险，务公正者无邪朋，廉者憎贪，信者疾伪，智不为愚者谋，勇不为怯者死，犹鸾隼不接翼，薰莸不共气，其理自然。
何者？
以德并凶，势不相入；以正攻佞，势不相利；以廉劝贪，势不相售；以信质伪，势不相和。
智者尚谋，愚者所不听；勇者徇死，怯者所不从。
此趣向之反也。
贤人未尝不思效用，顾无其类则难进，是以湮汩于时。
诚能信任俊良，知左右有灼然贤行者，赐之尊爵厚禄，使以类相举，则天下之理得矣。
陛下知得贤须任，今未能者，盖以常信任者不效。
如裴炎、刘祎之、周思茂、骞味道固蒙用矣，皆孤恩前死，以是陛下疑于信贤。臣固不然。
昔人有以噎得病，乃欲绝食，不知食绝而身殒。
贤人于国，犹食在人，人不可以一噎而止餐，国不可以谬一贤而远正士，此神鉴所知也。
圣人大德，在能纳谏，太宗德参三王，而能容魏徵之直。
今诚有敢谏骨鲠之臣，陛下广延顺纳，以新盛德，则万世有述。
臣闻劳臣不赏，不可劝功；死士不赏，不可劝勇。
今或勤劳死难，名爵不及；偷荣尸禄，宠秩妄加，非所以表庸励行者也。
愿表显徇节，励勉百僚。
古之赏一人，千万人悦者，盖云当也。
今事之最大者，患兵甲岁兴，赋役不省，兴师十万，则百万之家不得安业。
自有事北狄，于今十年，不闻中国之胜。
以庸将御冗兵，徭役日广，兵甲日敝。
愿审量损益，计利害，势有不可，毋虚出兵，则人安矣。
虺贼干纪，自取屠灭，罪止魁逆，无复缘坐，宗室子弟，皆得更生。
然臣愿陛下重晓慰之，使明知天子慈仁，下得自安。
臣闻人情不能自明则疑，疑则惧，惧则罪生。
惟赐恺悌之德，使居无过之地。
俄迁右卫胄曹参军。
后既称皇帝，改号周，子昂上《周受命颂》以媚悦后。
虽数召见问政事，论亦详切，故奏闻辄罢。
以母丧去官，服终，擢右拾遗。
子昂多病，居职不乐。会武攸宜讨契丹，高置幕府，表子昂参谋。次渔阳，前军败，举军震恐，攸宜轻易无将略，子昂谏曰： 陛下发天下兵以属大王，安危成败在此举，安可忽哉？ 
今大王法制不立，如小儿戏。
愿审智愚，量勇怯，度众寡，以长攻短，此刷耻之道也。
夫按军尚威严，择亲信以虞不测。
大王提重兵精甲，屯之境上，硃亥窃发之变，良可惧也。王能听愚计，分麾下万人为前驱，契丹小丑，指日可擒。 
攸宜以其儒者，谢不纳。
居数日，复进计，攸宜怒，徙署军曹。
子昂知不合，不复言。
圣历初，以父老，表解官归侍，诏以官供养。
会父丧，庐冢次，每哀恸，闻者为涕。
县令段简贪暴，闻其富，欲害子昂，家人纳钱二十万缗，简薄其赂，捕送狱中。
子昂之见捕，自筮，卦成，惊曰： 天命不祐，吾殆死乎！ 
果死狱中，年四十三。
子昂资褊躁，然轻财好施，笃朋友，与陆余庆、王无竞、房融、崔泰之、卢藏用、赵元最厚。
唐兴，文章承徐、庾余风，天下祖尚，子昂始变雅正。
初，为《感遇诗》三十八章，王适曰： 是必为海内文宗。 
乃请交。
子昂所论著，当世以为法。
大历中，东川节度使李叔明为立旌德碑于梓州，而学堂至今犹存。
