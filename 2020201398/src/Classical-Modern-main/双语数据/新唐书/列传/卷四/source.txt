隐太子建成小字毘沙门。
资简弛，不治常检，荒色嗜酒，畋猎无度，所从皆博徒大侠。
隋末，高祖被诏捕贼汾、晋间，留建成护家，居河东。
高祖已起兵，密召与元吉赴太原，隋人购之急，从间道至，授左领军大都督，封陇西郡公。
引兵略定西河，从平京师。
唐国建，为世子，开府置官属。
又迁抚军大将军，为东讨元帅，将万人徇洛阳，授尚书令。
高祖受禅，立为皇太子。
诏率将军桑显和击司竹群盗，平之。
凉州人安兴贵杀李轨，以众降，诏趣原州应接。
建成素骄，不恤士，虽甚署，昼夜驰猎，众不堪其劳，亡者过半。
帝欲其习事，乃敕非军国大务听裁决之。
又以李纲、郑善果为宫官，参谋议。
稽胡刘屳成寇边，诏建成进讨，破之鄠州，斩虏千计，引渠长悉官之，使还招群胡。
屳成与它大帅降，建成畏其众，绐欲城州县者，使降胡操筑，阴勒兵杀六千人，屳成奔梁师都。
尝循行北边，遇贼四百出降，悉馘其耳纵之。
中允王珪、洗马魏征以帝初兴，建成不知谋，而秦王数平剧寇，功冠天下，英豪归之，阴许立为皇太子，势危甚。
会刘黑闼乱河北，珪等进说曰： 殿下特以嫡长居东宫，非有功德为人所称道。
今黑闼痍叛残孽，众不盈万，利兵鏖之，唾手可决，请往讨，因结山东英俊心，自封殖。 
建成遂请行。
黑闼败洺水，建成问征曰： 山东其定乎？ 
对曰： 黑闼虽败，杀伤太甚，其魁党皆县名处死，妻子系虏，欲降无繇，虽有赦令，获者必戮，不大荡宥，恐残贼啸结，民未可安。 
既而黑闼复振，庐江王瑗弃洺州，山东乱。
命齐王元吉讨之，有诏降者赦罪，众不信。
建成至，获俘皆抚遣之，百姓欣悦。
贼惧，夜奔，兵追战。
黑闼众犹盛，乃纵囚使相告曰： 褫而甲还乡里，若妻子获者，既已释矣。 
众乃散，或缚其渠长降，遂禽黑闼。
帝晚多内宠，张婕妤、尹德妃最幸，亲戚分事宫府。
建成与元吉通谋，内结妃御以自固。
当是时，海内未定，秦王数将兵在外，诸妃希所见。
及洛阳平，帝遣诸妃驰阅后宫，见府库服玩，皆私有求索，为兄弟请官。
秦王已封帑簿，及官爵非有功不得，妃媛曹怨之。
会为陕东道行台，有诏属内得专处决。
王以美田给淮安王神通，而张婕妤为父丐之，帝手诏赐田，诏至，神通已得前，不肯与。
婕妤妄曰： 诏赐妾父田，而王夺与人。 
帝怒，召秦王让曰： 我诏令不如尔教邪？ 
他日，谓裴寂曰： 儿久典兵，为儒生所误，非复我昔日子。 
秦府属杜如晦骑过尹妃父门，恚其傲，率家童捽殴，折一指。
父惧，即使妃前诉秦王左右暴其父，帝不察，大怒，诘王曰： 儿左右乃凌我妃家，况百姓乎？ 
王自辨晓，讫不置，繇是见疏。
帝召诸王燕，秦王感母之不及有天下也，偶独泣，帝顾不乐，妃媛因得中伤之，为建成游说曰： 海内无事，陛下春秋高，当自娱，秦王辄悲泣，正为嗔忌妾属耳。
使陛下万岁后，王得志，妾属无遗类。
东宫慈爱，必能全养。 
乃皆悲不自胜。
帝恻然，遂无易太子意。
突厥入寇，帝议迁都，秦王苦谏止。
建成见帝曰： 秦王欲外御寇，沮迁都议，以久其兵，而谋篡夺。 
帝浸不悦。
初，帝令秦王居西宫承乾殿，元吉居武德殿，与上台、东宫昼夜往来，皆携弓刀，相遇如家人礼。
由是皇太子令、秦齐二王教与诏敕杂行，内外惧，莫知所从。
建成等私募四方骁勇及长安恶少年二千人为宫甲，屯左右长林门，号 长林兵 。
又令左虞候率可达志募幽州突厥兵三百内宫中，将攻西宫。
或告於帝，帝召建成责谓，乃流志巂州。
华阴杨文干素凶诐，建成昵之，使为庆州总管，遣募兵送京师，欲为变。
时帝幸仁智宫，秦王、元吉从，建成谓元吉曰： 秦王且遍见诸妃，彼金宝多，有以赂遗之也。
吾安得箕踞受祸？安危之计决今日。 元吉曰： 善。 
乃命郎将尒硃焕、校尉桥公山赍甲遗文干，趣兴兵。
焕等惧，至豳乡白反状，宁州人杜凤亦上变。
帝遣司农卿宇文颖驿召文干，元吉阴结颖，使告文干，文干遽率兵反。
帝以建成首谋，未忍治，即诏捕王珪、魏征及左卫率韦挺、舍人徐师、左卫车骑冯世立，欲杀之以薄太子罪。
乃手诏召建成，建成惧，不敢往。
师劝遂举兵，詹事主簿赵弘智谏建成捐车服，轻往谢罪。
乃诣行在所，未至，屏官属，径入谒，叩头请死，投身於地，不能起。
帝怒，夜囚幕中，使兵卫守。
会文干陷宁州，帝惊，以宫近贼，夜率卫士南趣，山行十馀里，明乃还宫。
召秦王问计，对曰： 文干竖子耳，官司当即禽之，就使假刻漏之久，正须遣一将可办。 
帝曰： 事连建成，恐应者众。
尔自行，还，吾以尔为太子，使建成王蜀，蜀地狭，不足为变，若不能事汝，取之易也。 
秦王率众趣宁州，文干为其下所杀，以其首降，执宇文颖送京师。
秦王之行，元吉及内嬖更为建成请，封德彝亦阴说帝，由是意解，复诏建成居守，但责兄弟不相容，而谪王珪、韦挺、天策兵曹参军杜淹於远方。
然怨猜日结。
建成等召秦王夜宴，毒酒而进之，王暴疾，血数升，淮安王扶掖还宫。
帝问疾，因敕建成： 秦王不能酒，毋夜聚。 
又谓秦王曰： 吾起晋阳，平天下，皆尔力，将定东宫，尔亟让，故成而美志。
又太子立多历年，吾重夺之。
观而兄弟终不相下，同在京师，忿阋且深。
尔还洛阳行台，自陕以东悉主之，建天子旌旗，如梁孝王故事。 
王泣曰： 非所愿也，不可远膝下。 
帝曰： 陆贾，汉臣也，犹递过诸子，况我天下主，东西两宫，思汝即往，何所悲邪？ 
王将行，建成等谋曰： 秦王得土地甲兵，必为患；留之京师，一匹夫耳。 
因密使人说帝，言 秦王左右皆山东人，闻还洛，皆洒然喜，观其意，不复来矣 。
事果寝。
俄而突厥寇边，太子荐元吉北讨，欲因其兵作乱。
长孙无忌、房玄龄、杜如晦、尉迟敬德、侯君集等劝秦王先图之。
王乃密奏建成等与后宫乱，因曰： 臣无负兄弟，今乃欲杀臣，是为世充、建德复仇。
使臣死，虽地下，愧见诸贼。 
帝大惊，报曰： 旦日当穷治，而必早参。 
张婕妤驰语建成，乃召元吉谋，曰： 请勒宫甲，托疾不朝。 
建成曰： 善，然不共入朝，事何繇知？ 
迟明，乘马至玄武门，秦王先至，以勇士九人自卫。
时帝已召裴寂、萧瑀、陈叔达、封德彝、宇文士及、窦诞、颜师古等入。
建成、元吉至临湖殿，觉变，遽反走，秦王随呼之，元吉引弓欲射，不能彀者三。
秦王射建成即死，元吉中矢走，敬德追杀之。
俄而东宫、齐府兵三千攻玄武门，闭不得入。接战久之，矢及殿屋。
王左右数百骑至，合击之，众遂溃。
帝谓裴寂等曰： 事今奈何？ 
萧瑀、陈叔达曰： 臣闻内外无限，父子不亲，失而弗断，反蒙其乱。
建成、元吉自草昧以来，未始与谋，既立，又无功德，疑贰相济，为萧墙忧。
秦王功盖天下，内外归心，立为太子，付军国大务，陛下释重负矣。 
帝曰： 此吾志也！ 
乃召秦王至，尉抚之曰： 朕几有投杼之惑。 
秦王号泣不能止。
建成死年三十八。
长子承宗为太原王，早卒；承道安陆王，承德河东王，承训武安王，承明汝南王，承义巨鹿王，皆坐诛。
诏除建成、元吉属籍。
其党疑惧，更相告，庐江王瑗遂反。
乃下诏建成、元吉、瑗支党不得相告讦，由是遂安。
太宗立，追封建成为息王，谥曰隐，以礼改葬，诏东宫旧臣皆会，帝於宜秋门哭之，以子福为后。
十六年，追今赠。
宇文颖者，代人。
自李密所来降，为农圃监，封化政郡公。
泰徙封越，更以宗室西平王琼子保定嗣。
薨，无子，国除。
巢刺王元吉小字三胡。
高祖兵已西，留守太原，封姑臧郡公，进齐国，总十五郡诸军事，加镇北将军、太原道行军元帅。
帝受禅，进王齐，为并州总管。
初，元吉生，太穆皇后恶其貌，不举，侍媪陈善意私乳之。
及长，猜鸷好兵，居边久，益骄侈。
常令奴客、诸妾数百人被甲习战，相击刺，死伤甚众。
后元吉中创，善意止之，元吉恚，命壮士拉死，私谥慈训夫人。
刘武周略汾、晋，诏遣右卫将军宇文歆助守。
元吉喜鹰狗，出常载罝罔三十车，曰： 我宁三日不食，不可一日不猎。 
夜潜出淫民家，府门不闭。
歆骤谏，不纳，乃显表於帝曰： 王数出与窦诞纵猎，蹂民田，纵左右攘夺，畜产为尽。
每射於道，观人避矢以为乐。
百姓怨毒。
不可与共守。 
有诏召还。
元吉密讽民诣阙请，乃得归。
武周以五千骑屯黄蛇岭，元吉使将军张达以步卒百人尝寇，达辞兵少，强之，至则尽没。
达怒，导武周陷榆次。
元吉保祁，贼急攻之，遁还并州，贼张甚。
元吉绐司马刘德威曰： 公以老弱守，吾率锐士拒贼。 
因赍宝物、携妻妾夜出，委军奔京师，并州陷。
帝怒，自是尝令从秦王征讨，不复颛军矣。
寻授侍中、襄州道行台尚书令、稷州刺史。
秦王围东都，窦建德来援，王以精骑逆战，留元吉、屈突通守，而世充易之，辄出兵，元吉设伏劫之，斩首八百级，禽其将。
东都平，拜司空，赐衮冕服、鼓吹二部、班剑二十人、黄金二千斤，与太子、秦王得三炉铸钱。
累进司徒，兼侍中、并州大都督。
时秦王有功，而太子不为中外所属，元吉喜乱，欲并图之。
乃构於太子曰： 秦王功业日隆，为上所爱，殿下虽为太子，位不安，不早计，还踵受祸矣，请为殿下杀之。 
太子不忍，元吉数讽不已，许之。
於是邀结宫掖，厚赂中书令封德彝，使为游说，帝遂疏秦王，爱太子。
元吉乃多匿亡命壮士，厚赐之，使为用。
元吉记室参军荣九思为诗刺之曰： 丹青饰成庆，玉帛礼专诸。 
元吉见之，弗悟也。
其典签裴宣俨免官，往事秦府，元吉疑事泄，鸩杀之。
自是人莫敢言。
秦王尝从帝幸元吉第，伏护军宇文宝寝内，将以刺王，太子固止之，元吉愠曰： 为兄计，於我何害？ 
突厥郁射设入围乌城，建成荐元吉北讨，乃多引秦王府骁将秦叔宝、尉迟敬德、程知节、段志玄与行，又籍秦府精兵益麾下。
帝知之，不能禁。
元吉承间密请害秦王，帝曰： 是有定四海功，杀之无名。 
元吉曰： 王昔平东都，顾望不即西，散金帛树私惠，岂非反邪？ 
帝不应。
太子与元吉谋： 兵行，吾与秦王至昆明池，伏壮士拉之，以暴卒闻，上无不信。
然后说帝付吾国，吾以尔为皇太弟，而尽击杀叔宝等。 
率更令王晊密以谋告秦王，王召僚属谋，皆曰： 元吉戾很，使得志，且不能事其兄。
往者护军薛宝以元吉字合之，其文成 唐 ，元吉喜曰： 但除秦王，取东宫如反掌耳！ 
为乱未克，已复倾夺，大王不蚤正之，社稷非复唐有。 
秦王由是定计。
死年二十四。
子承业为梁郡王，承鸾渔阳王，承奖普安王，承裕江夏王，承度义阳王，并伏诛。
贞观初，改葬，追爵海陵郡王及谥。
后改封巢，以曹王明嗣。
