吐蕃，本汉西羌之地，或云南凉秃发利鹿孤之后，其子孙以秃发为国号，语讹为吐蕃。
国人号其主为赞普，置大论、小论以理国事。
其俗随畜牧无常居，然亦有城郭，都城号逻些城。
不知节候，以麦熟为岁首。
唐时屡为边患。
初，唐分天下为十道，河西、陇右三十三州，凉州最为大镇。
天宝置八监，牧马三十万，又置都护以控制之。
安禄山之乱，肃宗在灵武，悉召河西戍卒收复两京，吐蕃乘虚取河西、陇右，华人百万皆陷于吐蕃。
开成时，朝廷尝遣使至西域，见甘、凉、瓜、沙等州城邑如故，陷吐蕃之人见唐使者旌节，夹道迎呼涕泣曰： 皇帝犹念陷吐蕃生灵否？ 
其人皆天宝中陷吐蕃者子孙，其语言小讹，而衣服未改。
至五代时，吐蕃已微弱，回鹘、党项诸羌夷分侵其地，而不有其人民。
值中国衰乱，不能抚有，惟甘、凉、瓜、沙四州常自通于中国。
甘州为回鹘牙帐，而凉、瓜、沙三州将吏犹称唐官，数来请命。
自梁太祖时，常以灵武节度使兼领河西节度，而观察甘、肃、威等州，然虽有其名，而凉州自立守将。
唐长兴四年，凉州留后孙超遣大将拓拔承谦及僧道士耆老杨通信等至京师，明宗拜孙超节度使。
清泰元年，留后李文谦来请命。
后数年，凉州人逐出文谦，灵武冯晖遣牙将吴继兴代文谦为留后，是时天福七年。
明年，晋高祖遣泾州押牙陈延晖赍诏书安抚凉州，凉州人共劫留延晖，立以为刺史。
至汉隐帝时，凉州留后折逋嘉施来请命，汉即以为节度使。
嘉施，土豪也。
周广顺二年，嘉施遣人市马京师。
是时枢密使王峻用事，峻故人申师厚者，少起盗贼，为兗州牙将，与峻相友善。后峻贵，师厚弊衣蓬首，日候峻出，马前诉以饥寒，峻未有以发。
而嘉施等来请帅，峻即建言，凉州深入夷狄，中国未尝命吏，请帅募府率供奉官能往者。月余，无应募者，乃奏起师厚为左卫将军，已而拜河西节度使。
师厚至凉州，奏荐押牙副使崔虎心、阳妃谷首领沈念般等，及中国留人子孙王廷翰、温崇乐、刘少英为将吏，又自安国镇至凉州立三州以控扼诸羌，用其酋豪为刺史。
然凉州夷夏杂处，师厚小人，不能抚有，至世宗时，师厚留其子而逃归，凉州遂绝于中国。
独瓜、沙二州，终五代常来。
沙州，梁开平中，有节度使张奉，自号 金山白衣天子 。
至唐庄宗时，回鹘来朝，沙州留后曹义金亦遣使附回鹘以来，庄宗拜义金为归义军节度使、瓜沙等州观察处置等使。
晋天福五年，义金卒，子元德立。
至七年，沙州曹元忠、瓜州曹元深皆遣使来。
周世宗时，又以元忠为归义军节度使，元恭为瓜州团练使。
其所贡冈砂、羚羊角、波斯锦、安西白絺、金星矾、大鹏砂、眊褐、玉团，皆因其来者以名见，而其卒立世次，史皆失其纪。
而吐蕃不见于梁世。
唐天成三年，回鹘王仁裕来朝，吐蕃亦遣使附以来，自此数至中国。
明宗尝御端明殿见其使者，问其牙帐所居，曰： 西去泾州二千里。 
明宗赐以虎皮，人一张，皆披以拜，委身宛转，落其氈帽，发乱如蓬，明宗及左右皆大笑。
至汉隐帝时，犹来朝，后遂不复至，史亦失其君世云。
