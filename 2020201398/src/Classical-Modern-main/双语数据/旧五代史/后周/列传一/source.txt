太祖圣穆皇后柴氏，邢州龙岗人，世家豪右。
太祖微时，在洛阳闻后贤淑，遂聘之。
世宗贞惠皇后刘氏，将家女也，幼归于世宗。
汉乾祐中，世宗在西班，后始封彭城县君。世宗随太祖在鄴，后留居邸第。
汉末李业等作乱，后与贵妃张氏及诸皇族同日遇祸。
国初，追封彭城郡夫人。
显德四年夏四月，追册为皇后，谥曰贞惠，陵曰惠陵。
宣懿皇后符氏，祖存审，事后唐武皇、庄宗，位极将相，追封秦王。
父彦卿，天雄军节度使，封魏王。
后初适李守贞之子崇训。
汉乾祐中，守贞叛于河中，太祖以兵攻之，及城陷，崇训自刃其弟妹，次将及后，后时匿于屏处，以帷箔自蔽，崇训仓黄求后不及，遂自刎，后因获免。
太祖入河中，令人访而得之，即遣女使送于其父，自是后常感太祖大惠，拜太祖为养父。
世宗镇澶渊日，太祖为世宗聘之。
后性和惠，善候世宗之旨，世宗或暴怒于下，后必从容救解，世宗甚重之，及即位，册为皇后。
世宗将南征，后常谏止之，言甚切直，世宗亦为之动容，洎车驾驻于淮甸，久冒炎暑，后因忧恚成疾。
显德二年七月二十一日，崩于滋德殿，时年二十有六。
世宗甚悼之。
既而有司上谥曰宣懿，葬于新郑，陵曰懿陵。
