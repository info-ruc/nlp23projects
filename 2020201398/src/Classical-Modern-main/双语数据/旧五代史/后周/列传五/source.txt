赵晖，字重光，澶州人也。
弱冠以骁果应募，始隶于庄宗帐前，与大梁兵经百余战，以功迁马直军使。
同光中，从魏王破蜀，命晖分统所部，南戍蛮陬。
明宗即位，征还，授禁军指挥使。
晋有天下，参掌卫兵，从马全节围安陆，佐杜重威战宗城，皆有功，改奉国指挥使。
《通鉴》：契丹主赐赵晖诏，即以为保义留后。
晖斩契丹使者，焚其诏，遣支使河间赵矩奉表晋阳。
汉祖乃命晖为保义军节度、陕虢等州观察处置等使。
汉祖之幸东京，路出于陕，晖戎服朝于路左，手控六飞达于行宫，君臣之义如旧结焉，旋加检校太尉。
乾祐初，移镇凤翔，加同平章事。
属王景崇叛据岐山，及期不受代，朝廷即命晖为西南面行营都部署，统兵以讨之。
时李守贞叛于蒲，赵思绾据于雍，与景崇皆递相为援，又引蜀军出自大散关，势不可遏。晖领兵数千，数战而胜，然后堑而围之。
晖屡使人挑战，贼终不出，乃潜使千余人，于城南一舍之外，擐甲执兵，伪为蜀兵旗帜，循南山而下，诈令诸军声言川军至矣。
须臾，西南尘起，城中以为信，乃令数千人溃围而出，以为应援，晖设伏而待，一鼓而尽殪之。自是景崇胆破，不复敢出。
明年春，拔之，加检校太保、兼侍中。
国初，就加兼中书令。
三年春，拜章请觐，诏从之，入朝授归德军节度使。
显德元年，受代归阙，以疾告老，授太子太师致仕，进封秦国公。
寻卒于其第，年六十七。
制赠尚书令。
