恭帝，讳宗训，世宗子也。
广顺三年，岁在癸丑，八月四日，生于澶州之府第。
显德六年六月癸未，制授特进左卫上将军，封梁王，食邑三千户，实封五百户。
癸巳，世宗崩。甲午，内出遗制，命帝柩前即皇帝位。
是日，群臣奉帝即位而退。
丁酉，北面兵马都部署韩令坤奏，败契丹五百骑于霸州北。
戊戌，文武百僚、宰臣范质等上表请听政，表三上，允之。
壬寅，文武臣僚上表，请以八月四日为天寿节，从之。
癸卯，以司徒、平章事范质为山陵使，以翰林学士、判太常寺事窦俨为礼仪使，以兵部尚书张昭为卤簿使，以御史中丞边归谠为仪仗使，以宣徽南院使、判开封府事昝居润为桥道顿递使。
是月，州郡十六奏大雨连旬不止。
甲午，西京奏，左屯卫上将军致仕李萼卒。
乙未，大霖，昼昏，凡四日而止，分命使臣赈给诸州遭水人户。
显德七年春正月辛丑朔，文武百僚进名奉贺。
禀上圣之姿，有神武之略，佐我高祖，格于皇天，逮事世宗，功存纳麓，东征西怨，厥绩懋焉。
天地鬼神享于有德，讴谣狱讼附于至仁，应天顺民，法尧禅舜，如释重负，予其作宾，呜呼钦哉！祗畏天命。 今上于是诣崇元殿受命，百官朝贺而退。
《续通鉴长编》：开宝六年三月乙卯，房州上言，周郑王殂，上素服发哀，辍视朝十日。
以其年十月，归葬于世宗庆陵之侧。
诏有司定谥曰恭皇帝，陵曰顺陵。
