案：《晋宗室列传》，《永乐大典》仅存四篇，余多残阙。广王敬威，字奉信，高祖之从父弟也。
父万诠，赠太尉，追封赵王。
敬威少善骑射，事后唐庄宗，以从战有功，累历军职。
明宗即位，擢为奉圣指挥使。
天成、应顺中，凡十改军额，累官至检校工部尚书，赐忠顺保义功臣。
清泰中，加兵部尚书、彰圣都指挥使，遥领常州刺史。
及高祖建义于太原，敬威时在洛下，知祸必及，召所亲谓曰： 夫人生而有死，理之常也。
我兄方图大举，余固不可偷生待辱，取笑一时。 
楚王重信，字守孚，高祖第二子，后唐明宗之外孙也。
少敏悟，有智思。
天成中，始授银青光禄大夫、检校左散骑常侍，俄加检校刑部尚书，守相州长史。未几，迁金紫光禄大夫，超拜检校司徒，守左金吾卫大将军。
重信历事唐明宗及闵帝、末帝，不恃贵戚，能克己复礼，常恂恂如也，甚为时论所称。
高祖即位，出镇孟津，到任逾月，去民病十余事，朝廷有诏褒之。
是岁，范延光叛命于鄴，诏遣前灵武节度使张从宾发河桥屯兵数千人，东讨延光。
既而从宾与延光合谋为乱，遂害重信于理所，时年二十。远近闻者，为之叹惜。诏赠太尉。
时执事奏曰： 两汉子弟，生死无历三公位者。 
高祖曰： 此兒为善被祸，予甚愍之，自我作古，宁有例乎。 
遂行册命。
以其年十月，葬河南万安山。
天福七年，追封沂王，少帝嗣位，改封楚王。妃南阳白氏，昭信军节度使奉进之女也。
重信有子二人，皆幼，长于公宫，及少帝北迁，不知其所终。
寿王重乂，字宏理，高祖第三子也。
幼岐嶷，好儒书，亦通兵法，高祖素所钟爱。及即位，自北京皇城使拜左骁卫大将军。
车驾幸浚郊，加检校司空，权东都留守。
未几，鄴都范延光叛，遣杨光远讨之，诏前灵武节度使、洛都巡检使张从宾发盟津屯兵赴鄴下。
会从宾密通延光，与娄继英等先劫河桥，次乱洛邑，因害重乂于河南府，时年十九。
从宾败，高祖发哀于便殿，辍视朝三日，诏赠太傅。
是岁冬十月，诏遣庄宅使张颖监护丧事，葬于河南府万安山。
天福中，追封寿王。
妃李氏，汾州刺史之女也。
重乂无子，妃后落发为尼，开运中，卒于京师。
