安禄山，营州柳城杂种胡人也，本无姓氏，名轧荦山。
母阿史德氏，亦突厥巫师，以卜为业。
突厥呼斗战为轧荦山，遂以名之。
少孤，随母在突厥中，将军安波至兄延偃妻其母。
开元初，与将军安道买男俱逃出突厥中。
道买次男贞节为岚州别驾，收获之。
年十余岁，以与其兄及延偃相携而出，感愧之，约与思顺等并为兄弟，冒姓为安。
及长，解六蕃语，为互市牙郎。
二十年，张守珪为幽州节度，禄山盗羊事觉，守珪剥坐，欲棒杀之，大呼曰： 大夫不欲灭两蕃耶？
何为打杀禄山！ 
守珪见其肥白，壮其言而释之。
令与乡人史思明同捉生，行必克获，拔为偏将。
常嫌其肥，以守珪威风素高，畏惧不敢饱食。
以骁勇闻，遂养为子。
二十八年，为平卢兵马使。
性巧黠，人多誉之。
授营州都督、平卢军使。
厚赂往来者，乞为好言，玄宗益信响之。
天宝元年，以平卢为节度，以禄山摄中丞为使。
入朝奏事，玄宗益宠之。
三载，代裴宽为范阳节度，河北采访、平卢军等使如故。
采访使张利贞常受其赂；数载之后，黜陟使席建侯又言其公直无私；裴宽受代，及李林甫顺旨，并言其美。
数公皆信臣，玄宗意益坚不摇矣。
后请为贵妃养兒，入对皆先拜太真。玄宗怪而问之，对曰： 臣是蕃人，蕃人先母而后父。 
玄宗大悦，遂命杨銛已下并约为兄弟姊妹。
六载，加大夫。
常令刘骆谷奏事。
与王鉷俱为大夫。
李林甫为相，朝臣莫敢抗礼，禄山承恩深。入谒不甚罄折。
林甫命王鉷，鉷趋拜谨甚，禄山悚息，腰渐曲。
每与语，皆揣知其情而先言之。禄山以为神明，每见林甫，虽盛冬亦汗洽。
林甫接以温言，中书引坐，以己披袍覆之，禄山欣荷，无所隐，呼为十郎。
骆谷奏事，先问： 十郎何言？ 
有好言则喜跃，若但言 大夫须好检校 ，则反手据床曰： 阿与，我死也！ 
李龟年尝敩其说，玄宗以为笑乐。
晚年益肥壮，腹垂过膝，重三百三十斤，每行以肩膊左右抬挽其身，方能移步。
至玄宗前，作胡旋舞，疾如风焉。
为置第宇，穷极壮丽，以金银为篣筐笊篱等。
上御勤政楼，于御坐东为设一大金鸡障，前置一榻坐之，卷去其帘。
十载入朝，又求为河东节度，因拜之。
男十一人：长子庆宗，太仆卿，少子庆绪，鸿胪卿。
庆宗又尚郡主。
禄山阴有逆谋，于范阳北筑雄武城，外示御寇，内贮兵器，积谷为保守之计，战马万五千匹，牛羊称是。
兼三道节度，进奏无不允。
引张通儒、李庭坚、平冽、李史鱼、独孤问俗在幕下，高尚掌书记，刘骆谷留居西京为耳目，安守忠、李归仁、蔡希德、牛庭玠、向润客、崔乾祐、尹子奇、何千年、武令珣、能元皓、田承嗣、田乾真，皆拔于行间。
每月进奉生口驼马鹰犬不绝，人无聊矣。
既肥大不任战，前后十余度欺诱契丹，宴设酒中著莨菪子，预掘一坑，待其昏醉，斩首埋之，皆不觉死，每度数十人。
十一载八月，禄山并率河东等军五六万，号十五万，以讨契丹。
去平卢千余里，至土护真河，即北黄河也。
又倍程三百里，奄至契丹牙帐。
属久雨，弓箭皆涨湿，将士困极，奚又夹攻之，杀伤略尽。
禄山被射，折其玉簪，以麾下奚小兒二十余人走上山，坠坑中，其男庆绪等扶持之。
会夜，解走，投平卢城。
杨国忠屡奏禄山必反。
十二载，玄宗使中官辅璆琳觇之，得其贿赂，盛言其忠。
国忠又云 召必不至 ，洎召之而至。
十三载正月，谒于华清宫，因涕泣言： 臣蕃人，不识字，陛下擢臣不次，被杨国忠欲得杀臣。 
玄宗益亲厚之，遂以为左仆射，却回。
其月，又请为闲厩、陇右群牧等都使，奏吉温为武部侍郎、兼中丞，为其副，又请知总监事。
既为闲厩、群牧等使，上筋脚马，皆阴选择之，夺得楼烦监牧及夺张文俨马牧。
三月一日，归范阳，疾行出关，日行三四百里，至范阳，人言反者，玄宗必大怒，缚送与之。
十四载，玄宗又召之，托疾不至。
赐其子婚，令就观礼，又辞。
十一月，反于范阳，矫称奉恩命以兵讨逆贼杨国忠。
以诸蕃马步十五万，夜半行，平明食，日六十里。
以高尚、严庄为谋主，孙孝哲、高邈、何千年为腹心。
天下承平日久，人不知战，闻其兵起，朝廷震惊。
禁卫皆市井商贩之人，乃开左藏库出锦帛召募。
因以高仙芝、封常清等相次为大将以击之。
禄山令严肃，得士死力，无不一当百，遇之必败。
十二月，度河至陈留郡，河南节度张介然城陷死之，传首河北。
陈留郭门禄山男庆绪见诛庆宗榜，泣告禄山，禄山在舆中惊哭曰： 吾子何罪而杀之！ 
狂而怒，官军之降者夹道，命交相斫焉，死者六七千人，遂入陈留郡。
太守郭纳初拒战，至是出降。
至荥阳，太守崔无诐拒战，城陷死之。
次于泥水罂子谷，将军荔非守瑜蹲而射之，杀数百人，矢及禄山舆。禄山不敢过，乃取谷南而过。
守瑜箭尽，投河而死。
东京留守李忄妻、中丞卢奕、采访使判官蒋清烧绝河阳桥。
禄山怒，率军大至。
封常清自苑西隤墙，使伐树塞路而奔。
禄山入东京，杀李忄妻、卢奕、蒋清，召河南尹达奚珣，使之莅事。
初，常清欲杀珣，恐应贼，忄妻、奕谏止之。
常清既败，唯与数骑走至陕郡，高仙芝率兵守陕城，皆弃甲西走潼关，惧贼追蹑，相蹂藉而死者塞路。
陕郡太守窦庭芝走投河东。
贼使崔乾祐守陕郡。
临汝太守韦斌降于贼。
十五年正月，贼窃号燕国，立年圣武，达奚珣已下署为丞相，五月，南阳节度鲁炅率荆、襄、黔中、岭南子弟十万余，与贼将武令珣战于叶县城北枌河，王师尽没。
六月，李光弼、郭子仪出土门路，大破贼众于常山郡东嘉山，河北诸郡归降者十余。禄山窘急，图欲却投范阳。
会哥舒翰自潼关领马步八万，与贼将崔乾祐战于灵宝西，为贼覆败，翰西奔潼关，为其帐下执送于贼。
关门不守，玄宗幸蜀，太子收兵灵武。
贼乃遣张通儒为西京留守，田乾真为京兆尹，安守忠屯兵苑中。
十一月，遣阿史那承庆攻陷颍川，屠之。
禄山以体肥，长带疮。及造逆后而眼渐昏，至是不见物。
又著疽疾。
俄及至德二年正月朔受朝，疮甚而中罢。
以疾加躁急，动用斧钺。严庄亦被捶挞，庄乃日夜谋之。
立庆绪于户外，庄持刀领竖李猪兒同入禄山帐内，猪兒以大刀斫其腹。
禄山眼无所见，床头常有一刀，及觉难作，扪床头不得，但撼幄帐大呼曰： 是我家贼！ 
腹肠已数斗流在床上，言讫气绝。因掘床下深数尺为坑，以氈罽包其尸埋之。
又无哭泣之仪。
庄即宣言于外，言禄山传位于晋王庆绪，尊禄山为太上皇。
庆绪纵乐饮酒无度，呼庄为兄，事之大小必咨之。
初，猪兒出契丹部落，十数岁事禄山，甚黠慧。
禄山持刃尽去其势，血流数升，欲死，禄山以灰火傅之，尽日而苏，因为阉人。
禄山颇宠之，最见信用。
禄山肚大，每著衣带，三四人助之，两人抬起肚，猪兒以头戴之，始取裙裤带及系腰带。
玄宗宠禄山，赐华清宫汤浴，皆许猪兒等入助解著衣服，然终见刳者，猪兒也。
庆绪，禄山第二子也。
母康氏，禄山糟糠之妻。
庆绪善骑射，禄山偏爱之。
未二十，拜鸿胪卿，兼广阳太守。
初名仁执，玄宗赐名庆绪，为禄山都知兵马使。
严庄、高尚立为伪主。庆绪素懦弱，言词无序，庄恐众不伏，不令见人。
庄为伪御史大夫、冯翊郡王，以专其政。
厚其军将官秩，以固其心。
二月，肃宗南幸凤翔郡，始知禄山死，使仆固怀恩使于回纥，结婚请兵讨逆。
其月，郭子仪拔河东郡，崔乾祐南遁。
八月，回纥三千骑至。
九月，广平王领蕃汉之众收西京，走安守忠，贼之死者积如山阜。
十月，贼将尹子奇攻陷睢阳郡，杀张巡、姚摐等。
王师乘胜至陕郡，贼惧，令严庄倾其骁勇而来拒。
广平王遣副元帅郭子仪等与贼战于陕西曲沃，大破之于新店，逐北二十里，斩首十余万，伏尸三十里。
严庄奔至东京，告庆绪，庆绪率其余众奔河北，保鄴郡。
严庄至河内，南来归顺。
贼将阿史那承庆等麾下三万余人，悉奔恆、赵、范阳。
从庆绪者，唯疲卒一千三百而已。
伪中书令张通儒秉政，改相州为成安府，署置百官。
旬日之内，贼将各以众至者六万余，凶威复振。
伪青、齐节度能元皓独率众归顺，明年，改乾元元年，伪德州刺史王暕、贝州刺史宇文宽等皆归顺，河北诸军各以城守累月，贼使蔡希德、安太清急击，复陷于贼，虏之以归，脔食其肉。
其下潜谋归顺者众矣，贼皆易置之，以纵屠戮，人心始离。
又不亲政事，缮治亭沼楼船，为长夜之饮。
高尚等各不相叶。
蔡希德兵最锐，性刚直，张通儒谮而缢杀之，三军冤痛不为用。
以崔乾祐为天下兵马使，权领中外兵。
乾祐性愎戾，士卒不附。
九月，肃宗遣郭子仪等九节度率步骑二十万攻之，以鱼朝恩为军容使。
初，子仪之列陈也，使善射者三千人伏于垒垣内。
明日接战，子仪麾其属伪奔，庆绪逐之，伏者齐发，贼党大溃。
使薛嵩求救于史思明，言禅让之礼。
思明先遣李归仁以步卒一万、马军三千，先往滏阳以应。
及至滏阳，子仪之围已固，筑城穿壕各三重，楼橹之盛，古所未有。
又引水以灌城下，城中水泉大上，井皆满溢。
以安太清代乾祐为都知兵马使。
思明南攻魏州，节度使崔光远南走，思明据其城数日，即乾元二年正月一日也。
思明伪称燕王，立年号。
庆绪自十月被围至二月，城中人相食，米斗钱七万余，鼠一头直数千，马食隤墙麦鞬及马粪濯而饲之。
思明引众来救，三月六日，子仪等战败，遂解围而南，断河阳桥以守谷水。
思明领其众营于鄴县南。
庆绪使收子仪等营中粮，尚六七万石，复与孙孝哲、乾祐谋闭门自守，议更拒思明。诸将曰 今日安可更背史王乎！ 
张通儒、高尚、平冽谓庆绪曰： 史王远来，臣等皆合迎谢。 
对曰： 任公暂往见思明。 
思明与之涕泗，厚其礼，复命归城。
经三日，庆绪不至。
思明密召安太清令诱之。
庆绪不获已，以三百骑诣思明。
思明引入，令三军擐甲执兵待之。
及诸弟领至于庭，再拜稽首曰： 臣不克负荷，弃失两都，久陷重围，不意大王以太上皇故，将兵远救。 
思明曰： 弃失两都，用兵不利，亦何事也！
尔为人子，杀汝父以求位，庸非大逆乎？
吾为太上皇讨贼。 
即牵出，并其四弟及高尚、孙孝哲、崔乾祐，皆缢杀之。
卒如其言。高尚，幽州雍奴人也，本名不危。
母老，乞食于人，尚周游不归侍养。
寓居河朔县界，与令狐潮邻里，通其婢，生一女，遂收之。
尚颇笃学，赡文词。
尝叹息谓汝南周铣曰： 高不危宁当举事而死，终不能咬草根以求活耳！ 
县尉有姓高者，以其宗盟，引置门下，遂以尚入籍为兄弟。
李齐物为怀州刺史，举高尚不仕，送京师，并助钱三万。
齐物寓书于中官将军吴怀实以托之。
怀实引见高力士，置宾馆中，令与男丞相锡为学，无问家事，一以委之。
无何，令妻父吕令皓特表荐之。
天宝元年，拜左领军仓曹参军同正员。
六载，安禄山奏为平卢掌书记，出入禄山卧内。
禄山肥多睡，尚执笔在旁或通宵焉，由是浸亲厚之。
遂与禄山解图谶，劝其反。
天宝十一年，禄山表为屯田员外郎。
及随禄山寇陷东京，伪授中书侍郎。
伪赦书制敕多出其手。
始，尚与严庄、孙孝哲计画，白禄山以为事必成。
及颜杲卿杀李钦凑于土门，扬声言荣王琬、哥舒翰二十万众徇河北，十七郡皆归顺。
颜真卿破袁知奉三万众于堂邑，贺兰进明再拔信都，李光弼、郭子仪继收常山、赵郡，河北路绝者再。
河南诸郡皆有防御，潼关有哥舒翰之师。
禄山大惧，怒尚等曰： 汝元向我道万全，必无所畏。
今四边若此，赖郑、汴数州尚存，向西至关，一步不通，河北并已无矣，万全何在？
更不须见我。 
尚等遂数日不得见禄山，忧闷不知所为。
会田乾真自潼关至，晓谕禄山曰： 自古帝王，皆有胜败，然后成大事，岂有一举而得之者乎！
今四边兵马虽多，皆非精锐，岂我之比。
纵事不成，收取数万众，横行天下，为一盗跖，亦十年五岁矣，岂有人能制我耶！
尚、庄等皆佐命元勋，何得隔绝不与相见，令其忧惧？
只此数人，岂不能为患乎？
外间闻之，必心摇动。 
禄山喜曰： 阿浩，非汝谁能开豁我心里事，今无忧矣！
为之奈何？ 
乾真曰： 不如唤取慰劳之。 
遂召尚等饮宴作乐，禄山自唱歌以送酒，待之如初。
阿浩，乾真小字也。
及庆绪至相州，伪授侍中。
孙孝哲，契丹人也。
母为禄山所通，因得狎近。
及禄山僭逆，伪授殿中监、闲厩使，封王。
孝哲尤用事，亚于严庄。
裘马华侈，颇事豪贵，每食皆备珍馔。
性残忍，果于杀戮，闻者畏之。
禄山使孝哲与张通儒同守西京，妃王宗枝皆罹其酷。
与严庄争权不睦。及禄山死，夺其使，以邓季阳代之。
庆绪之奔，庄惧为所图，因而来奔。
史思明，本名窣干。营州宁夷州突厥杂种胡人也。
姿瘦，少须发，鸢肩伛背，钦目侧鼻。
性急躁。
与安禄山同乡里，先禄山一日生，思明除日生，禄山岁日生。
及长，相善，俱以骁勇闻。
初事特进乌知义，每令骑觇贼，必生擒以归。
又解六蕃语，与禄山同为互市郎。
张守珪为幽州节度，奏为折冲。
天宝初，频立战功，至将军，知平卢军事。
尝入奏，玄宗赐坐，与语，甚奇之。问其年，曰 四十矣 。
玄宗抚其背曰： 卿贵在后，勉之。 
迁大将军、北平太守。
十一载，禄山奏授平卢节度都知兵马使。
十四载，安禄山反，命思明讨饶阳等诸郡，陷之。
十五载正月六日，思明与蔡希德围颜杲卿于常山，九日拔之。
又围饶阳，二十九日不能拔。
李光弼出土门，拔常山郡，思明解围而拒光弼。
光弼列兵于城南，相持累月。
光弼草尽，使精卒以车数乘于旁县取草，辄被击之，其后率十匹唯共得两束草，至剉蒿荐以饲之。
初，禄山以贾循为范阳留后，谋归顺，为副留守向润客所杀，以思明代之。
又以征战在外，令向润客代其任。
四月，朔方节度郭子仪以朔方蕃、汉二万人自土门而至常山，军威遂振，南拔赵郡，思明退保博陵。
五月十日，子仪、光弼击之，败思明于沙河上。
又攻之，思明以骑卒奔嘉山，光弼击之，思明大败，走入博陵郡。
光弼围之，城几拔。
属潼关失守，肃宗理兵于朔方，使中官邢廷恩追朔方、河东兵马。
光弼入土门，思明随后徼击之。已而回军并行击刘正臣，正臣易之。初不设备，遂弃军保北平，正臣妻子及军资二千乘尽没。
思明将卒颇精锐，皆平卢战士，南拔常山、赵郡，又攻河间。
为尹子奇所围，已四十余日。
颜真卿使和琳以一万二千人、马百匹以救之。至河间二十余里，北风劲烈，鼓声不相闻，贼纵击之，擒和琳以至城下。
思明既全，合势，贼军益盛。
李奂为贼所擒，送东京。
又攻景城，擒李暐，暐投河而死。
遂使康没野波攻平原。真卿觉之，兵马既尽，渡河而南。
攻清河，粮尽城陷，擒太守王怀忠以献禄山。
将军庄嗣贤围乌承恩于信都。承恩母、妻先为安禄山所获，思明获其男从则，使谕承恩，承恩遂降，思明与之把臂饮酒。
饶阳陷，李系投火死。
河北悉陷。
尹子奇以五万众渡河至青州，欲便向江、淮。
会回纥二千骑奄至范阳，范阳闭门二日，然后向太原，子奇行千里以救之。
二年正月，思明以蔡希德合范阳、上党兵马十万，围李光弼于太原。
光弼使为地道，至贼阵前。
骁贼方戏弄城中人，地道中人出擒之。敌以为神，呼为 地藏菩萨 。
思明留十月，会安禄山死，庆绪令归范阳，希德留百余日，皆不能拔而归。
自禄山陷两京，常以骆驼运两京御府珍宝于范阳，不知纪极。
由是恣其逆谋。思明转骄，不用庆绪之命。
安庆绪为王师所败，投鄴郡，其下蕃、汉兵三万人，初不知所从，思明击杀三千人，然后降之。
庆绪使阿史那承庆、安守忠征兵于思明，且欲图之。
判官耿仁智，忠谋之士，谓思明曰： 大夫崇重，人不敢言，仁智请一言而死。 
思明曰： 试言之。 
对曰： 大夫久事禄山，禄山兵权若此，谁敢不服！
如大夫比者，逼于凶威耳，固亦无罪。
今闻孝感皇帝聪明勇智，有少康、周宣之略，大夫发使输诚，必开怀见纳，此转祸为福之上策也。 思明曰： 善。 
承庆等以五千骑至范阳，思明悉众介胄以逆之。众且数万，去之一里，使谓之曰： 相公及王远至，将士等不胜喜跃。
此皆边兵怯懦，颇惧相公之来，莫敢进也。
请弛弓以安之。 
从之。
思明遂以承庆、守忠入内，饮乐之。
别令诸将于其所分收其甲仗。
其诸郡兵皆给粮，恣归之，欲留者分隶诸营。
遂拘承庆，斩守忠、李立节之首。
李光弼使衙官敬俛招之。遂令衙官窦子昂奉表，以所管兵众八万人，及以伪河东节度高秀岩来降。
肃宗大悦，封归义王、范阳长史、御史大夫、河北节度使，朝义已下并为列卿，秀岩云中太守，以其男如岳等七人为大官。
使内侍李思敬、将军乌承恩宣慰使，令讨残贼。
明年，改乾元元年，四月，肃宗使乌承恩为副使，候伺其过而杀之。
初，承恩父知义为节度，思明常事知义，亦有开奖之恩，以此李光弼冀其无疑，因谋杀之。
承恩至范阳，数漏其情，夜取妇人衣衣之，诣诸将家，以翻动之意谕之。
诸将以白思明，甚惧，无以为验。
有顷，承恩与思敬从上京来，宣恩命毕，将归私第。
思明留承恩且于馆中，明当有所议。
已令帏其所寝之床，伏二人于其下。
承恩有小男，先留范阳，思明令省其父。
夜后，私于其子曰： 吾受命除此逆，明便授吾节度矣！ 
床下二人叫呼而出，以告思明。
思明令执之，搜其衣曩，得朝廷所与阿史那承庆铁券及光弼与承恩之牒，云： 承庆事了，即付铁券；不了，不可付之。 
又得簿书数百纸，皆载先所从反军将名。
思明语之曰： 我何负于汝而至是耶？ 
承恩称： 死罪，此太尉光弼之谋也！ 
思明集军将官吏百姓，西向大哭曰： 臣以十三州之地、十万众之兵降国家，赤心不负陛下，何至杀臣！ 
因搒杀承恩父子，囚李思敬，遣使表其事。
朝廷又令中使慰谕云： 国家与光弼无此事，乃承恩所为，杀之善也。 
又有使从京至，执三司议罪人状。
思明曰： 陈希烈已下，皆重臣，上皇弃之幸蜀，既收复天下，此辈当慰劳之。
今尚见杀，况我本从禄山反乎！ 
诸将皆云： 乌承恩之前事，情状可知，光弼尚在，忧不细也。
大夫何不取诸将状以诛光弼，以谢河北百姓！
主上若不惜光弼，为大夫诛之，大夫乃安；不然，为患未已。 
思明曰： 公等言是。 
乃令耿仁智、张不矜修表： 请诛光弼以谢河北。
若不从臣请，臣则自领兵往太原诛光弼。 
不矜初以表示思明，及封入函，耿仁智尽削去之。
写表者密告思明，思明大怒，执二人于庭曰： 汝等何得负我？ 
命斩之。
仁智事思明颇久，意欲活之，却令召入，谓之曰： 我任使汝向三十年，今日之事，我不负汝。 
仁智大呼曰： 人生固有一死，须存忠节。
今大夫纳邪说，为反逆之计，纵延旬月，不如早死，请速加斧钺！ 
思明大怒，乱捶杀之，脑流于地。
十月，郭子仪领九节度围相州，安庆绪偷道求救于思明，思明惧军威之盛，不敢进。
十二月，萧华以魏州归顺，诏遣崔光远替之。
思明击而拔其城，光远脱身南渡。
思明于魏州杀三万人，平地流血数日，既乾元二年正月一日也。
思明于魏州北设坛，僭称为大圣燕王，以周贽为行军司马。
三月，引众救相州，官军败而引退。
思明召庆绪等杀之，并有其众。
四月，僭称大号，以周贽为相，以范阳为燕京。
九月，寇汴州，节度使许叔冀合于思明，思明益振。
又陷洛阳，与太尉光弼相拒。
思明恣行凶暴，下无聊矣！
上元二年，潜遣人反说官军曰： 洛中将士，皆幽、朔人，咸思归。 
鱼朝恩以为然，告光弼及诸节度仆固怀恩、卫伯玉等： 可速出兵以讨残贼。 
光弼等然之，乃出师两道齐进。
次榆林，贼委物伪遁，将士等不复设备，皆入城虏掠。
贼伏兵在北邙山下，因大下，士卒咸弃甲奔散。
鱼朝恩、卫伯玉退保陕州，光弼、怀恩弃河阳城，退居闻喜。
步兵散死者数千人，军资器械尽为贼所有，河阳、怀州尽陷于贼。
思明至陕州，为官军所拒于姜子坂，战不利，退归永宁。
筑三角城，约一月内毕，以贮军粮。
朝义筑城毕，未泥，思明至，诟之。
对曰： 缘兵士疲乏，暂歇耳！ 
又怒曰： 汝惜部下兵，违我处分。 
令随身数十人立马看泥，斯须而毕。
又曰： 待收陕州，斩却此贼。 
朝义大惧。
思明居驿，朝义在店中。思明令腹心曹将军总中军兵严卫，朝义将骆悦并许叔冀男季常等言： 主上欲害王，悦与王死无日矣！ 
因言： 废兴之事，古来有之，欲唤取曹将军举大事，可乎？ 
朝义回面不应。
悦曰： 若不应，悦等即归李家，王亦不全矣！ 
朝义然之，令许季常命曹将军至。
悦等告之，不敢拒。
其夜，思明梦而惊悟，据床惆怅。
每好伶人，寝食置左右，以其残忍，皆恨之。
及此，问其故，曰： 吾向梦见水中沙上群鹿渡水而至，鹿死水乾。 
言毕如厕。
伶人相谓曰： 鹿者，禄也；水者，命也。
胡禄命俱尽矣！ 
骆悦入，问思明所在，未及对，杀数人，因指在厕。
思明觉变，逾墙出，至马槽，备马骑之。
悦等至，令傔人周子俊射，中其臂，落马。曰： 是何事？ 
悦等告以怀王。
思明曰： 我朝来语错，今有此事。
然汝杀我太疾，何不待我收长安？
终事不成矣！ 
因急呼怀王者三，曰： 莫杀我！ 
却骂曹将军曰： 这胡误我，这胡误我！ 
悦遂令心腹擒思明赴柳泉驿，曰： 事已成矣！ 
朝义曰： 莫惊圣人否？
莫损圣人否？ 悦曰： 无有。 
时周贽、许叔冀统后军在福昌，朝义令许季常往告之。
贽闻，惊欲仰倒。
朝义却领兵回，贽等来迎，因杀贽。
思明至柳泉驿，缢杀之。
朝义便僭伪位。
朝义，思明孽子也。
宽厚，人附之，使人往范阳，杀伪太子朝英等。
伪留守张通儒觉之，战于城中。数日，死者数千人，始斩之。
时洛阳四面数百里，人相食，州县为墟。
诸节度使皆禄山旧将，与思明等夷，朝义征召不至。
宝应元年十月，遣元帅雍王领河东朔方诸节度、回纥兵马赴陕。
仆固怀恩与回纥左杀为先锋，鱼朝恩、郭英乂为后殿，自渑池入；李抱玉自河阳入；副元帅李光弼自陈留入；雍王留陕州。
二十九日，与朝义战于邙山之下。逆贼败绩，走渡河，斩首万六千，生擒四千六百，降三万二千人，器械不可胜数。
朝义走投汴州，汴州伪将张献诚拒之，乃渡河北投幽州。
二年正月，贼伪范阳节度李怀仙于莫州生擒之，送款来降，枭首至阙下。
又以伪官以城降者恆州刺史、成德军节度张忠志为礼部尚书，余如故。赵州刺史卢淑、定州程元胜、徐州刘如伶、相州节度薛嵩、幽州李怀仙、郑州田承嗣并加封爵，领旧职。
思明乾元二年僭号，至朝义宝应元年灭，凡四年。
