张延赏，中书令嘉贞之子。
幼孤，本名宝符，开元末，玄宗召见，赐名延赏，取 赏延于世 之义，特授左司御率府兵曹参军。博涉经史，达于政事，侍中、韩国公苗晋卿见而奇之，以女妻焉。
肃宗在凤翔，擢拜监察御史，赐绯鱼袋，转殿中侍御史。
关内节度使王思礼请为从事，思礼领河东，又为太原少尹，兼行军司马、北都副留守。
代宗幸陕，除给事中，转御史中丞、中书舍人。
大历二年，拜河南尹，充诸道营田副使。
河洛久当兵冲，闾井丘墟，延赏勤身率下，政尚简约，疏导河渠，修筑宫庙，数年间流庸归附，邦畿复完，诏书褒美焉。
时罢河南、淮西、山南副元帅，以其兵镇东都，延赏权知东都留守以领之，理行第一，入朝拜御史大夫。
初，上封人李少良潜以元载阴事闻，载党知之，奏少良狂妄，下御史台讯鞫，欲有所属。
延赏不承其意，寻出为扬州刺史、淮南节度观察等使。属岁旱歉，人有亡去他境者，吏或拘之。
延赏曰： 夫食，人之所恃而生也，此居而坐毙，适彼而可生，得存吾人，又何限于彼也。 
乃具舟楫而遣之，俾吏修其庐室，已其逋债，而归者增于其旧。
边江之瓜洲，舟航凑会，而县属江南，延赏奏请以江为界，人甚为便。
寻以母忧去职，终制授授检校礼部尚书、江陵尹、兼御史大夫、荆南节度观察使。
数年，改检校兵部尚书、成都尹、剑南西川节度观察使，依前兼御史大夫，寻就加吏部尚书。
建中四年十一月，部将西山兵马使张朏以兵入成都为乱，延赏奔汉州鹿头，戍将叱干遂等讨之。其月，斩朏及同恶者，复归成都。
先是兵革屡扰，自天宝末杨国忠用事南蛮，三蜀疲弊，属车驾迁幸；其后郭英乂淫崔宁之室，遂纵崔宁、杨琳交乱；及崔宁得志，复极侈靡，故蜀土残弊，荡然无制度。
延赏薄赋约事，动遵法度，仅至庶富焉。
建中末，驾在山南，延赏贡奉供亿，颇竭忠力焉。
驾在梁州，倚剑南蜀川为根本。
贞元元年，以宰相刘从一有疾，诏征延赏为中书侍郎、同中书门下平章事。
与凤翔节度使李晟不协，晟表论延赏过恶，德宗重违晟意，延赏至兴元，改授左仆射。
初，大历末，吐蕃寇剑南，李晟领神策军戍之，及旋师，以成都官妓高氏归。
延赏闻而大怒，即使将吏令追还焉。
晟颇衔之，形于词色。
三年正月，晟入朝，诏晟与延赏释憾，德宗注意于延赏，将用之。
会浙西观察使韩滉来朝，尝有德于晟，因会宴说晟使释憾，遂同饮极欢，且请晟表荐为相，晟然之，于是复加同中书门下平章事。
及延赏当国用事，晟请一子聘其女，固情好焉，延赏拒而不许。
晟谓人曰： 武人性快，若释旧恶于杯酒之间，终欢可解。
文士难犯，虽修睦于外，而蓄怒于内，今不许婚，衅未忘也，得无惧焉！ 
无几，延赏果谋罢晟兵权。
初，吐蕃尚结赞兴兵入陇州，抵凤翔，无所虏掠，且曰： 召我来，何不持牛酒劳军？ 
徐乃引去，持是以间晟。
晟令牙将王佖选锐兵三千设伏汧阳，大败吐蕃，结赞仅免，自是数遣使乞和。
晟朝于京师，奏曰： 戎狄无信，不可许。 
宰相韩滉又扶晟议，请调军食以继之，上意将帅生事邀功。
会滉卒，延赏揣上意，遂行其志，奏令给事中郑云逵代之。
上不许，且曰： 晟有社稷之功，令自举代己者。 
于是始用邢君牙焉。
拜晟太尉、兼中书令，奉朝请而已。
是年五月，吐蕃果背约以劫浑瑊。
及册晟太尉，故事，临轩册拜三公，中书令读册，侍中奉礼，如阙，即以宰相摄之。
延赏欲轻其礼，始令兵部尚书崔汉衡摄中书令读册，时议非之。
延赏奏议请省官员，曰： 为政之本，必先命官。
旧制官员繁而且费，州县残破，职此之由。
臣在荆南、剑南，所管州县阙官员者，少不下十数年，吏部未尝补授，但令一官假摄，公事亦理。
以此言之，员可减无疑也。
请减官员，收其禄俸，资幕职战士，俾刘玄佐复河湟，军用不乏矣。 
上然之。
初，韩滉入朝，至汴州，厚结刘玄佐，将荐其可委边任，玄佐亦欲自效，初禀命，及滉卒，玄佐以疾辞，上遣中官劳问，卧以受命。
延赏知不可用，奏用李抱真，抱真亦辞不行。
时抱真判官陈昙奏事京师，延赏俾昙劝抱真，竟拒绝之。
盖以延赏挟怨罢李晟兵柄，由是武臣不附。
自建议减员之后，物议不平。延赏惧，量留其官，下诏曰： 诸州府停减及所留官，并合厘务。其中有先考满及充职掌，遇停减或恐公务有阙，宜委长吏于合停官中取考浅人清白干举者，留填阙官，差摄讫闻奏。
但取才堪，不限资序。
如当州官少，任以邻州官充。其州县诸色部送，准旧例以当州官及本土寄客有资产干了者差遣。 
及减员人众，道路怨叹，日闻于上。
侍中马燧奏减员太甚，恐不可行；太子少保韦伦及常参官等各抗疏以减员招怨，并请复之；浙西观察使白志贞亦以疏论。
时廷赏疾甚，在私第；李泌初为相，采于群情，由是官员悉复。
贞元三年七月薨，年六十一，废朝三日，赠太保，赙礼加等，谥曰成肃。
