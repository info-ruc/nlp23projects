李乂，本名尚真，赵州房子人也。
少与兄尚一、尚贞俱以文章见称，举进士。
景龙中，累迁中书舍人。
时中宗遣使江南分道赎生，以所在官物充直。
乂知制诰凡数载。
景云元年，迁吏部侍郎，与宋璟、卢从愿同时典选，铨叙平允，甚为当时所称。
寻转黄门侍郎。
时睿宗令造金仙、玉真二观，乂频上疏谏，帝每优容之。
开元初，特令乂与中书侍郎苏颋纂集起居注，录其嘉谟昌言可体国经远者，别编奏之。
乂在门下，多所驳正。
开元初，姚崇为紫微令，荐乂为紫微侍郎，外托荐贤，其实引在己下，去其纠驳之权也。
俄拜刑部尚书。
乂方雅有学识，朝廷称其有宰相之望，会病卒。
兄尚一，清源尉，早卒；尚贞，官至博州刺史。
兄弟同为一集，号曰《李氏花萼集》，总二十卷。
