裴延龄，河东人。父旭，和州刺史。
延龄，乾元末为汜水县尉，遇东都陷贼，因寓居鄂州，缀缉裴骃所注《史记》之阙遗，自号小裴。
后华州刺史董晋辟为防御判官；黜陟使荐其能，调授太常博士。
卢杞为相，擢为膳部员外郎、集贤院直学士，改祠部郎中。
崔造作相，改易度支之务，令延龄知东都度支院。
及韩滉领度支，召赴京，守本官，延龄不待诏命，遽入集贤院视事。
宰相延赏恶其轻率，出为昭应令，与京兆尹郑叔则论辨是非，攻讦叔则之短。
时李泌为相，厚于叔则；中丞窦参恃恩宠，恶泌而佑延龄。
叔则坐贬为永州刺史，延龄改著作郎。
窦参寻作相，用为太府少卿，转司农少卿。
贞元八年，班宏卒，以延龄守本官，权领度支。
自揣不通殖货之务，乃多设钩距，召度支老吏与谋，以求恩顾，乃奏云： 天下每年出入钱物，新陈相因，常不减六七千万贯，唯有一库，差舛散失，莫可知之。
请于左藏库中分置别库：欠、负、耗、剩等库及季库、月库，纳诸色钱物。 
上皆从之。
且欲多张名目以惑上听，其实于钱物更无增加，唯虚费簿书、人吏耳。
其年，迁户部侍郎、判度支，奏请令京兆府以两税青苗钱市草百万围送苑中。
宰相陆贽、赵憬议，以为： 若市送百万围草，即一府百姓，自冬历夏，般载不了，百役供应，须悉停罢，又妨夺农务。
请令府县量市三二万围，各贮侧近处，他时要即支用。 
京西有汙池卑湿处，时有芦苇生焉，亦不过数亩，延龄乃奏曰： 廊马冬月合在槽枥秣饲，夏中即须牧放。
臣近寻访知长安、咸阳两县界有陂池数百顷，请以为内廊牧马之地；且去京城十数里，与苑廊中无别。 
上初信之，言于宰相，对曰： 恐必无此。 
上乃差官阅视，事皆虚妄，延龄既惭且怒。
又诬奏李充为百姓妄请积年和市物价，特敕令折填，谓之 底折钱 。
尝因奏对请积年钱帛以实帑藏，上曰： 若为可得钱物？ 
延龄奏曰： 开元、天宝中，天下户仅千万，百司公务殷繁，官员尚或有阙；自兵兴已来，户口减耗大半，今一官可兼领数司。
伏请自今已后，内外百司官阙，未须补置，收其阙官禄俸，以实帑藏。 
后因对事，上谓延龄曰： 朕所居浴堂院殿一栿，以年多之故，似有损蠹，欲换之未能。 
对曰： 宗庙事至重，殿栿事至轻。
况陛下自有本分钱物，用之不竭。 
上惊曰： 本分钱何也？ 
对曰： 此是经义证据，愚儒常材不能知，陛下正合问臣，唯臣知之。
准《礼经》，天下赋税当为三分：一分充乾豆，一分充宾客，一分充君之庖厨。
乾豆者，供宗庙也。
今陛下奉宗庙，虽至敬至严，至丰至厚，亦不能一分财物也。
又因计料造神龙寺，须长五十尺松木，延龄奏曰： 臣近于同州检得一谷木，可数千条，皆长八十尺。 上曰： 人言开元、天宝中侧近求觅长五六十尺木，尚未易，须于岚、胜州采市，如今何为近处便有此木？ 
延龄奏曰： 臣闻贤材、珍宝、异物，皆在处常有，但遇圣君即出见。
今此木生关辅，盖为圣君，岂开元、天宝合得有也！ 
时陆贽秉政，上素所礼重，每于延英极论其诞妄，不可令掌财赋。
德宗以为排摈，待延龄益厚。
贽上书疏其失曰：
前岁秋首，班宏丧亡，特诏延龄继司邦赋。
数日之内，遽衒功能，奏称， 勾获隐欺，计钱二十万贯，请贮别库以为羡余，供御所须，永无匮乏。 
陛下欣然信纳，因谓委任得人。
既赖盈余之财，稍弘心意之欲，兴作浸广，宣索渐多。
延龄务实前言，且希睿旨，不敢告阙，不敢辞难。
勾获既是虚言，无以应命；供办皆承严约，苟在及期。
遂乃搜求市廛，豪夺入献；追捕夫匠，迫胁就功。
以敕索为名，而不酬其直；以和雇为称，而不偿其佣。
都城之中，列肆为之昼闭；兴役之所，百工比于幽囚。
聚诅连郡，遮诉盈路，持纲者莫敢致诘，巡察者莫敢为言。
时有讦而言之，翻谓党邪丑直。
天子毂下，嚣声沸腾，四方观瞻，何所取则。
伤心于止，敛怨于人，欺天陷君，远近危惧，此其罪之大者也。
总制邦用，度支是司；出纳货财，太府攸职。
凡是太府出纳，皆禀度支文符，太府依符以奉行，度支凭案以勘覆，互相关键，用绝奸欺。
其出纳之数，则每旬申闻；见在之数，则每月计奏。
皆经度支勾覆，又有御史监临，旬旬相承，月月相继。
明若指掌，端如贯珠，财货多少，无容隐漏。
延龄务行邪谄，公肆诬欺，遂奏云 左藏库司多有失落，近因检阅使置簿书，乃于粪土之中收得十三万两，其匹段杂货又百万有余，皆是文帐脱遗，并同已弃之物。
今所收获，即是羡余，悉合移入杂库，以供别敕支用者。 
其时特宣进止，并依所奏施行。
太府卿韦少华抗疏上陈，殊不引伏，确称 每月申奏，皆是见在数中，请令推寻，足验奸诈。 
两司既有论执，理须详办是非，陛下纵其妄欺，不加按问。
以在库之物为收获之功，以常赋之财为羡余之费，罔上无畏，示人不惭，此又罪之大者也。
国家府库，出纳有常，延龄险猾售奸，诡谲求媚，遂于左藏之内，分建六库之名，意在别贮赢余，以奉人主私欲。
曾不知王者之体，天下为家，国不足则取之于人，人不足则资之于国，在国为官物，在人为私财，何谓赢余，须别收贮？
是必巧诈以变移官物，暴法以刻削私财，舍此二途，其将安取？
陛下方务崇信，不加检裁，姑务保持，曾无诘责。
延龄谓能蔽惑，不复惧思，奸威既沮于四方，憸态复行于内府。
由是蹂躏官属，倾倒货财，移东就西，便为课绩，取此适彼，遂号羡余，愚弄朝廷，有同兒戏。
夫理天下者，以义为本，以利为末，以人为本，以财为末，本盛则其末自举，末大则其本必倾。
自古及今，德义立而利用不丰，人庶安而财货不给，因以丧邦失位者，未之有也。
故曰： 不患寡而患不均，不患贫而患不安。 
 有德必有人，有土必有土，有人必有财。 
 百姓足，君孰与不足？ 
盖谓此也。
自古及今，德义不立而利用克宣，人庶不安而财货可保，因以兴邦固位者，未之有也。
故曰： 财散则人聚，财聚则人散。 
 与其有聚敛之臣，宁有盗臣。 
无令侵削兆人，为天子取怨于下也。
且陛下初膺宝历，志翦群凶，师旅繁兴，征求浸广，榷算侵剥，下无聊生。
是以泾原叛徒，乘人怨咨，白昼犯阙，都邑甿庶，恬然不惊，反与贼众相从，比肩而入宫殿。
虽蚩蚩之性，靡所不为，然亦由德泽未浃，而暴令驱之，以至于是也。
于时内府之积，尚如丘山，竟资凶渠，以饵贪卒，此则陛下躬睹之矣。是乃失人而聚货，夫何利之有焉！
车驾既幸奏天，逆泚旋肆围逼，一垒之内，万乘所屯，窘如涸流，庶物空匮。
尝欲发一健步出觇贼军，其人恳以苦寒为辞，跪奏乞一襦袴，陛下为之求觅不致，竟闵默而遣之。
又尝宫壶之中，服用有阙，圣旨方戎事为急，不忍重烦于人，乃剥亲王饰带之金，卖以给直。
是时行从将吏，赴难师徒，苍黄奔驰，咸未冬服，渐属凝冱，且无薪蒸，饥冻内攻，矢石外迫。
昼则荷戈奋迅，夜则映堞呻吟，凌风飚，冒霜雪，逾四旬而众无携贰，卒能走强贼、全危城者，陛下岂有严刑重赏使之然耶？
唯以不厚其身，不藏其货，与众庶同其忧患，与士伍共其有无，乃能使人捐躯命而扞寇仇，馁之不离，冻之不憾，临危而不易其守，见死而不去其君，所谓 圣人感人心而天下和平 ，此其效也。
及乎重围既解，诸路稍通，赋税渐臻，贡献继至，乃于行宫外庑之下，别置琼林、大盈之司。
未赏功劳，遽私贿玩，甚沮惟新之望，颇携死义之心，于是舆诵兴讥，而军士始怨矣。
财聚人散，不其然乎！
旋属蟊贼内兴，翠华南狩，奉天所积财货，悉复歼于乱军。
即迁岷、梁，日不暇给，独凭大顺，遂复皇都。
是知天子者，以得人为资，以蓄义为富，人苟归附，何患蔑资？义苟修崇，何忧不富？
岂在贮之内府，方为己有哉！
故藏于天下者，天子之富也；藏于境内者，诸侯之富也；藏于囷仓箧椟者，农夫、商贾之富也。
奈何以天子之贵，海内之富，面猥行诸侯之弃德，守农商之鄙业哉！
陛下若谓厚取可以恢武功，则建中之取既无成矣；若谓多积可以为己有，则建中之积又不在矣；若谓徇欲不足伤理化，则建中之失伤已甚矣；若谓敛怨不足致危亡，则建中之乱危亦至矣！
然而遽能靖滔天之祸，成中兴之功者，良以陛下有侧身修励之志，有罪己悔惧之辞，罢息诛求，敦尚节俭，涣发大号，与人更新；故灵祗感陛下之诚，臣庶感陛下之意，释憾回虑，化危为安。
陛下亦当为宗庙社稷建不拔之永图，为子孙黎元立可久之休业，惩前事徇欲之失，复日新盛德之言；岂宜更纵憸邪，复行克暴，事之追悔，其可再乎！
臣又窃虑陛下纳彼盗言，堕其奸计，以为搏噬拏攫，怨集有司，积聚丰盈，利归君上，是又大谬，所宜慎思。
夫人主昏明，系于所任，咎繇、夔、契之道长，而虞舜享浚哲之名；皇甫、棸、楀之嬖行，而周厉婴颠覆之祸。
自古何尝有小人柄用，而灾患不及邦国者乎！
譬犹操兵以刃人，天下不委罪于兵而委罪于所操之主；畜蛊以殃物，天下不归咎于蛊而归咎于所畜之家；理有必然，不可不察。
臣伏虑陛下以延龄之进，独出宸衷，延龄之言，多顺圣旨，今若以罪置辟，则似为众所挤，故欲保持，用彰坚断。
若然，陛下与人终始之意则美矣。其于改过勿吝、去邪勿疑之道，或未尽善。
今希旨自默，浸以成风，奖之使言，犹惧不既，若又阻抑，谁当贡诚？
或恐未亮斯言，请以一事为证。只如延龄凶妄，流布寰区，上自公卿近臣，下迨舆台贱品，喧喧谈议，亿万为徒，能以上言，其人有几？陛下诚令亲信博采舆词，参较比来所闻，足鉴人间情伪。
臣以卑鄙，位当台衡，既极崇高，又承渥泽。
岂不知观时附会，足保旧恩，随众沉浮，免贻厚责。
谢病黜退，获知几之名；党奸苟容，无见嫉之患。
何急自苦，独当豺狼，上违欢情，下饵谗口。
良以内顾庸昧，一无所堪，夙蒙眷知，唯以诚直，绸缪帷扆，一纪于兹，圣慈既襎此见容，愚臣亦以此自负。
从陛下历播迁之危，睹陛下致兴复之难，至今追思，犹为心悸；所以畏覆车而骇虑，惧毁室而悲鸣，盖情激于衷，虽欲罢而不能自默也！
因事陈请，虽已频烦，天听尚高，未垂谅察，辄申悃款，以极愚诚。忧深故语烦，意恳故词切，以微臣自固之谋则过，于陛下虑患之计则忠。
糜躯奉君，所不敢避；沽名衒直，亦不忍为。
愿回睿聪，为国熟虑，社稷是赖，岂唯微臣。
书奏，德宗不悦，待延龄益厚。
时盐铁转运使张滂、京兆尹李充、司农卿李銛，以事相关，皆证延龄矫妄。
德宗罢陆贽知政事，为太子宾客；滂、充、銛悉罢职左迁。
十一年春暮，上数畋于苑中，时久旱，人情忧惴，延龄遽上疏曰： 陆贽、李充等失权，心怀怨望，今专大言于众曰： 天下炎旱，人庶流亡，度支多欠阙诸军粮草。 
以激怒群情。 
后数日，上又幸苑中，适会神策军人诉度支欠厩马刍草。
上思延龄言，即时回驾，下诏斥逐贽、充、滂、銛等，朝廷中外惴恐。
延龄谋害在朝正直之士，会谏议大夫阳城等伏阁切谏，事遂且止。
贽、充等虽已贬黜，延龄憾之未已，乃掩捕李充腹心吏张忠，捶掠楚痛，令为之词，云 前后隐没官钱五十余万贯，米麦称是，其钱物多结托权势，充妻常于犊车中将金宝缯帛遗陆贽妻。 
忠不胜楚毒，并依延龄教抑之辞，具于款占。
忠妻、母于光顺门投匭诉冤，诏御史台推问，一宿得其实状，事皆虚，乃释忠。
延龄又奏京兆府妄破用钱谷，请令比部勾覆，以比部郎中崔元尝为陆贽所黜故也。及崔元勾覆钱谷，又无交涉。
延龄既锐意以苛刻剥下附上为功，每奏对际，皆恣骋诡怪虚妄，他人莫敢言者，延龄言之不疑，亦人之所未尝闻。
德宗颇知其诞妄，但以其敢言无隐，且欲访闻外事，故断意用之。
延龄恃之，谓必得宰相，尤好慢骂，毁诋朝臣，班行为之侧目。
及卧病，载度支官物置于私家，亦无敢言者。
贞元十二年卒，时年六十九。
后遇赦量移虢州，在道卒。
韦执谊者，京兆人。
父浼，官卑。
执谊幼聪俊有才，进士擢第，应制策高等，拜右拾遗，召入翰林为学士，年才二十余。
德宗尤宠异，相与唱和歌诗，与裴延龄、韦渠牟等出入禁中，略备顾问。
德宗载诞日，皇太子献佛像，德宗命执谊为画像赞，上令太子赐执谊缣帛以酬之。
执谊至东宫谢太子，卒然无以藉言，太子因曰： 学士知王叔文乎？
彼伟才也。 
执谊因是与叔文交甚密。
俄丁母忧，服阕，起为南宫郎。
德宗时，召入禁中。
初，贞元十九年，补阙张正一因上书言事得召见，王仲舒、韦成季、刘伯刍、裴茝、常仲孺、吕洞等以尝同官相善，以正一得召见，偕往贺之。
或告执谊曰： 正一等上疏论君与王叔文朋党事。 
执谊信然之，因召对，奏曰： 韦成季等朋聚觊望。 
德宗令金吾伺之，得其相过从饮食数度，于是尽逐成季等六七人，当时莫测其由。
及顺宗即位，久疾不任朝政，王叔文用事，乃用执谊为宰相，乃自朝议郎、吏部郎中、骑都尉赐绯鱼袋，授尚书左丞、同平章事，仍赐金紫。
叔文欲专政，故令执谊为宰相于外，己自专于内。
执谊既为叔文引用，不敢负情，然迫于公议，时时立异，密令人谢叔文曰： 不敢负约为异，欲共成国家之事故也。 
叔文诟怒，遂成仇怨；执谊既因之得位，亦欲矛盾掩其迹。
及宪宗受内禅，王伾、王叔文徒党并逐，尚以执谊是宰相杜黄裳之婿，故数月后贬崖州司户。
初，执谊自卑官，常忌讳不欲人言岭南州县名。
为郎官时，尝与同舍诣职方观图，每至岭南州，执谊遽命去之，闭目不视。
及拜相，还所坐堂，见北壁有图，不就省，七八日，试观之，乃崖州图也，以为不祥，甚恶之，不敢出口。
及坐叔文之贬，果往崖州，卒于贬所。
王叔文者，越州山阴人也。
以棋待诏，粗知书，好言理道。
德宗令直东宫。
太子尝与侍读论政道，因言宫市之弊，太子曰： 寡人见上，当极言之。 
诸生称赞其美，叔文独无言。
罢坐，太子谓叔文曰： 向论宫市，君独无言何也 ？
叔文曰： 皇太子之事上也，视膳问安之外，不合辄预外事。
陛下在位岁久，如小人离间，谓殿下收取人情，则安能自解？ 
太子谢之曰： 苟无先生，安得闻此言？ 
由是重之，宫中之事，倚之裁决。
每对太子言，则曰： 某可为相，某可为将，幸异日用之。 
密结当代知名之士而欲侥幸速进者，与韦执谊、陆质、吕温、李景俭、韩晔、韩泰、陈谏、柳宗元、刘禹锡等十数人，定为死交；而凌准，程异，又因其党以进；籓镇侯伯，亦有阴行赂遗请交者。
德宗崩，已宣遗诏，时上寝疾久，不复关庶政，深居施帘帷，阉官李忠言、美人牛昭容侍左右，百官上议，自帷中可其奏。
王伾常谕上属意叔文，宫中诸黄门稍稍知之。
其日，召自右银台门，居于翰林，为学士。
叔文与吏部郎中韦执谊相善，请用为宰相。
叔文因王伾，伾因李忠言，忠言因牛昭容，转相结构。
事下翰林，叔文定可否，宣于中书，俾执谊承奏于外。
与韩泰、柳宗元、刘禹锡、陈谏、凌准、韩晔唱和，曰管，曰葛，曰伊，曰周，凡其党僴然自得，谓天下无人。
叔文贱时，每言钱谷为国大本，将可以盈缩兵赋，可操柄市士。
叔文初入翰林，自苏州司功为起居郎，俄兼充度支、盐铁副使，以杜佑领使，其实成于叔文。
数月，转尚书户部侍郎，领使、学士如故。
内官俱文珍恶其弄权，乃削去学士之职。
制出，叔文大骇，谓人曰： 叔文须时至此商量公事，若不带此职，无由入内。 
王伾为之论请，乃许三、五日一入翰林，竟削内职。
叔文始入内廷，阴构密命，机形不见，因腾口善恶进退之。
人未窥其本，信为奇才。及司两使利柄，齿于外朝，愚智同曰： 城狐山鬼，必夜号窟居以祸福人，亦神而畏之；一旦昼出路驰，无能必矣。 
叔文在省署，不复举其职事，引其党与窃语，谋夺内官兵柄，乃以故将范希朝统京西北诸镇行营兵马使，韩泰副之。
初，中人尚未悟，会边上诸将各以状辞中尉，且言方属希朝，中人始悟兵柄为叔文所夺，中尉乃止诸镇无以兵马入。
希朝、韩泰已至奉天，诸将不至，乃还。
无几，叔文母死。
前一日，叔文置酒馔于翰林院，宴诸学士及内官李忠言、俱文珍、刘光奇等。中饮，叔文白诸人曰： 叔文母疾病，比来尽心戮力为国家事，不避好恶难易者，欲以报圣人之重知也。
若一去此职，百谤斯至，谁肯助叔文一言者，望诸君开怀见察。 
又曰： 羊士谔非毁叔文，欲杖杀之，而韦执谊懦不遂。
叔文生平不识刘辟，乃以韦皋意求领三川，辟排门相干，欲执叔文手，岂非凶人耶！
叔文已令扫木场，将斩之，韦执谊苦执不可。叔文无以对。叔文未欲立皇太子。顺宗既久疾未平，群臣中外请立太子，既而诏下立广陵王为太子，天下皆悦；叔文独有忧色，而不敢言其事，但吟杜甫题诸葛亮祠堂诗末句云： 出师未捷身先死，长使英雄泪满襟。 因歔欷泣下，人皆窃笑之。
皇太子监国，贬为渝州司户，明年诛之。
王伾，杭州人。
始为翰林侍书待诏，累迁至正议大夫、殿中丞、皇太子侍书。
顺宗即位，迁左散骑常侍，依前翰林待诏。
伾阘茸，不如叔文，唯招贿赂，无大志，貌寝陋，吴语，素为太子之所亵狎；而叔文颇任气自许，粗知书，好言事，顺宗稍敬之，不得如伾出入无间。
叔文入止翰林，而伾入至柿林院，见李忠言、牛昭容等。
然各有所主：伾主往来传授；王叔文主决断；韦执谊为文诰；刘禹锡、陈谏、韩晔、韩泰、柳宗元、房启、凌准等谋议唱和，采听外事。
泰最有筹画，能决阴事，深为伾、叔文之所重，坐贬，自虔州司马量移漳州刺史，迁郴州。
柳宗元、刘禹锡自有传。程异，京兆长安人。
尝侍父疾，乡里以孝悌称。
明经及第，释褐扬州海陵主簿。
登《开元礼》科，授华州郑县尉。
精于吏职，剖判无滞。
杜确刺同州，帅河中，皆从为宾佐。
贞元末，擢授监察御史，迁虞部员外郎，充盐铁转运、扬子院留后。
时王叔文用事，由迳放利者皆附之，异亦被引用。
叔文败，坐贬岳州刺史，改郴州司马。
元和初，盐铁使李巽荐异晓达钱谷，请弃瑕录用，擢为侍御史，复为扬子留后，累检校兵部郎中、淮南等五道两税使。
异自悔前非，厉己竭节，江淮钱谷之弊，多所铲革。
入为太府少卿、太卿，转卫尉卿，兼御史中丞，充盐铁转运副使。
时淮西用兵，国用不足，异使江表以调征赋，且讽有土者以饶羡入贡，至则不剥下，不浚财，经费以赢，人颇便之。
由是专领盐铁转运使、兼御史大夫。
十三年九月，转工部侍郎、同中书门下平章事，领使如故。
议者以异起钱谷吏，一旦位冠百僚，人情大为不可。
异自知叨据，以谦逊自牧，月余日，不敢知印秉笔。
异知西北边军政不理，建议置巡边使，上问谁可使者，异请自行。
议未决，无疾而卒，元和十四年四月也。
赠左仆射，谥曰恭。
异性廉约，殁官第，家无余财，人士多之。
