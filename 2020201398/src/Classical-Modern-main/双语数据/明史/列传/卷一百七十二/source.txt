洪武元年三月，徐达下济宁，克坚称疾，遣希学来见，达送之京师。
希学奏父病不能行，太祖敕谕克坚，末言 称疾则不可 。
因顾侍臣曰： 先圣后，特优礼之，养以禄而不任以事也。 
十一月命希学袭封衍圣公。置官属，曰掌书，曰典籍，曰司乐，曰知印，曰奏差，曰书写，各一人。
立孔、颜、孟三氏教授司，教授、学录、学司各一人。
立尼山、洙泗二书院，各设山长一人。
复孔氏子孙及颜、孟大宗子孙徭役。
又命其族人希大为曲阜世袭知县。
而进衍圣公秩二品，阶资善大夫。
九月辞归，命翰林官饯于光禄寺，赉白金文绮。
明年二月，希学言： 先圣庙堂廊庑圮坏，祭器、乐器、法服不备，乞命有司修治。
先世田，兵后多芜，而征赋如故，乞减免。 
希学好读书，善隶法，文词尔雅。
每宾客宴集，谈笑挥洒，烂然成章。
承大乱之后，庙貌服物，毕力修举，尽还旧观。
十四年卒。
命守臣致祭。
子讷，字言伯，十七年正月袭封。命礼官以教坊乐导送至国学，学官率诸生二千馀人迎于成贤街。
