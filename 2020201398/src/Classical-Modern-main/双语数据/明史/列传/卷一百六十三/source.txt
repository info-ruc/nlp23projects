张慎言，字金铭，阳城人。
祖升，河南参政。
慎言举万历三十八年进士。
除寿张知县，有能声。调繁曹县，出库银籴粟备振，连值荒岁，民赖以济。
泰昌时，擢御史。
逾月，熹宗即位。
时方会议三案，慎言言： 皇祖召谕百工，不究张差党与，所以全父子之情；然必摘发奸谋，所以明君臣之义。
至先皇践阼，蛊惑之计方行，药饵之奸旋发。崔文升投凉剂于积惫之余，李可灼进红丸于大渐之际，法当骈首，恩反赐金。
谁秉国成，一至此极！
若夫鼎湖再泣，宗庙之鼎鬯为重，则先帝之簪履为轻。
虽神庙郑妃且先徙以为望，选侍不即移宫，计将安待。 
无何，贾继春以请安选侍被谴，慎言抗疏救之。
帝怒，夺俸二年。
天启初，出督畿辅屯田，言： 天津、静海、兴济间，沃野万顷，可垦为田。
近同知卢观象垦田三千余亩，其沟洫庐舍之制，种植疏浚之方，犁然具备，可仿而行。 
因列上官种、佃种、民种、军种、屯种五法。
又言： 广宁失守，辽人转徙入关者不下百万。
宜招集津门，以无家之众，垦不耕之田便。 
诏从之。
尝疏荐赵南星，劾冯铨，铨大恨。
五年三月，慎言假归，铨属曹钦程论劾，诬盗曹县库银三千，遂下抚按征脏，编戍肃州。
庄烈帝即位，赦免。崇祯元年起故官。
会当京察，请先治媚珰者附逆之罪，其他始付考功，报可。
旋擢太仆少卿，历太常卿、刑部右侍郎。
谳耿如杞狱，不称旨，并尚书韩继思下吏，寻落职归。久之，召为工部右侍郎。
国用不支，廷议开采、鼓铸、屯田、盐法诸事。慎言屡疏陈奏，悉根本计。
大学士杨嗣昌议改府州县佐为练备、练总，慎言以更制事大，历陈八议，其后卒不能行。
由左侍郎迁南京户部尚书，七疏引疾，不允。就改吏部尚书，掌右都御史事。
十七年三月，京师陷。
五月，福王即位南京，命慎言理部事。
上中兴十议：曰节镇，曰亲藩，曰开屯，曰叛逆，曰伪命，曰褒恤，曰功赏，曰起废，曰惩贪，曰漕税。
皆嘉纳。
时大起废籍，慎言荐吴甡、郑三俊。
命甡陛见，三俊不许，大学士高弘图所拟也。
勋臣刘孔昭，赵之龙等一日朝罢，群诟于廷，指慎言及甡为奸邪，叱咤彻殿陛。
给事中罗万象言： 慎言平生具在，甡素有清望，安得指为奸邪？ 
孔昭等伏地痛哭，谓慎言举用文臣，不及武臣，嚣争不已。
又疏劾慎言，极诋三俊。且谓： 慎言当迎立时，阻难怀二心。
乞寝牲陛见命，且议慎言欺蔽罪。 
慎言疏辨，因乞休。
万象又言： 首膺封爵者，四镇也。新改京营，又加二镇衔，何尝不用武。
年来封疆之法，先帝多宽武臣，武臣报先帝者安在？
祖制以票拟归阁臣，参驳归言官，不闻委勋臣以纠劾也。
使勋臣得兼纠劾，文臣可胜逐哉！ 
史可法奏： 慎言疏荐无不当。
诸臣痛哭喧呼，灭绝法纪，恐骄弁悍卒益轻朝廷。 
御史王孙蕃言： 用人，吏部职掌。
奈何廷辱冢宰。 
弘图等亦以不能戢和文武，各疏乞休，不允。
甡既不出，慎言乞休得请，加太子太保，荫一子。
山西尽陷于贼，慎言无家可归，流寓芜湖、宣城间。
国亡后，疽发于背，戒勿药，卒，年六十九。
慎言少丧二亲，鞠于祖母。
及为御史，讣闻，引义乞归，执丧三年以报。
子履旋，举崇祯十五年乡试。
贼陷阳城，投崖死。
事闻，赠御史。
徐石麒，字宝摩，嘉兴人。
天启二年进士。
授工部营缮主事，筦节慎库。
魏忠贤兼领惜薪司，所需悉从库发，石麒辄持故事格之。
其党噪于庭，不为动。
御史黄尊素坐忤忠贤下诏狱，石麒为尽力。
忠贤怒，执新城侯王升子下狱，令诬贿石麒，捕系其家人，勒完脏而削其籍。
崇祯三年，起南京礼部主事，就迁考功郎中。
八年佐尚书郑三俊京察，澄汰至公。
历尚宝卿、应天府丞。
十一年春入贺。三俊时为刑部尚书，议侯恂狱不中，得罪。石麒疏救，释之。
石麒官南京十余年，至是始入为左通政，累迁光禄卿、通政使。
十五年擢刑部右侍郎，谳吏部尚书李日宣等狱。帝曰： 枚卜大典，日宣称诩徇私。 
石麒予轻比，贬二秩。
先是，会推阁臣，日宣一再推，因及副都御史房可壮、工部右侍郎宋玫、大理寺卿张三谟，石麒与焉。
召对便殿，石麒独不赴。
及是帝怒，戍日宣及吏科都给事中章正宸、河南道御史张煊，夺可壮、玫、三谟及谳狱左侍郎惠世扬官。
石麒代世扬掌部事，旋进左。
当是时，帝以威刑驭下，法官引律，大抵深文附会，予重比。
石麒奉命清狱，推明律意，校正今断狱之不合于律者十余章，先以白同官。以次审理十三司囚，多宽减。
然廉公，一时大法赫然，无敢幸免者。
兵部尚书陈新甲下狱，朝士多营救。
石麒持之曰： 人臣无境外交。未有身在朝廷，不告君父而专擅便宜者。
新甲私款辱国，当失陷城寨律，斩。 
帝曰： 未中，可覆拟。 
乃论新甲陷边城四，陷腹城七十二，陷亲藩七，从来未有之奇祸。
当临敌缺乏，不依期进兵策应，因而失误军机者斩。
奏上，新甲弃市，新甲党皆大恨。
石麒寻擢本部尚书。
中官王裕民坐刘元斌党，元斌纵军淫掠，伏诛，裕民以欺隐不举下狱。
帝欲杀之，初令三法司同鞫，后专付刑部，石麒议戍烟瘴。
奏成，署院寺名以进。帝怒其失出，召诘都御史刘宗周，对曰： 此狱非臣谳。 
徐曰： 臣虽不与闻，然阅谳同，已曲尽情事。
刑官所执者法耳。法如是止，石麒非私裕民也。 
帝曰： 此奴欺罔实甚，卿等焉知？ 
令石麒改谳词，弃之市。
无何，宗周以救姜埰，熊开元获严谴，佥都御史金光辰救之，夺职。
石麒再疏留，不纳。
玘、开元既下诏狱，移刑部定罪。石麒据原词拟开元赎徒，埰谪戍，不复鞫讯。
帝责对状，石麒援故事对。
帝大怒，除司官三人名，石麒落职闲住。
福王监国，召拜右都御史，未任，改吏部尚书。
奏陈省庶官、慎破格、行久任、重名器、严起废、明保举、交堂廉七事。
时方考选，与都御史刘宗周矢公甄别，以年例出御史黄耳鼎、给事中陆朗于外。
朗贿奄入得留用，石麒发其罪。
朗恚，诋石麒，石麒称疾乞休。
耳鼎亦两疏劾石麒，并言其枉杀陈新甲。
石麒疏辩，求去益力。
马士英拟严旨，福王不许，命驰驿归。
石麒刚方清介，扼于权奸，悒悒不得志。
士英挟定策功，将图封，石麒议格之。
中官田成辈纳贿请嘱，石麒悉拒不应。
由是中外皆怨，构之去。
去后以登极恩，加太子太保。
明年，南都亡。
石麒时居郡城外，城将破，石麒曰： 吾大臣也，城亡与亡！ 
复入居城中，以闰月二十六日朝服自缢死，年六十有八。
解学龙，字石帆，扬州兴化人。
万历四十一年进士。
历金华、东昌二府推官。
天启二年，擢刑科给事中。
辽东难民多渡海聚登州，招练副使刘国缙请帑金十万振之，多所干没。
学龙三疏发其弊，国缙遂获谴。
王纪忤魏忠贤削籍，学龙言： 纪亮节弘猷，召置廊庙，必能表正百僚，裁决大务。 
失忠贤意，不报。
已，劾川、贵旧总督张我续贪淫漏网，新总督杨述中缩朒卸责，帝不罪。
学龙通晓政务。上言：
辽左额兵旧九万四千有奇，几饷四十余万。
今关上兵止十余万，月饷乃二十二万。
辽兵尽溃，关门宜募新兵。
蓟镇旧有额兵，乃亦给厚糈召募。
旧兵以其饷厚，悉窜入新营，而旧额又如故，漏卮可胜言。
国初，文职五千四百有奇，武职二万八千有奇。
神祖时，文增至一万六千余，武增至八万二千余矣。
今不知又增几倍。
诚度冗者汰之，岁可得饷数十万。
裁冗吏，核旷卒，俾卫所应袭子弟袭职而不给俸，又可得数十万。
京边米一石，民输则非一石也。
以民之费与国之收衷之，国之一，民之三。
关饷一斛银四钱，以易钱则好米值钱百，恶米止三四十钱，又其下腐臭不可食。
以国之费与兵之食衷之，兵之一，国之三。
总计之，民费其六，而兵食其一。
况小民作奸欺漕卒，漕卒欺官司，官司欺天子，展转相欺，米已化为糠粃沙土；兼湿热蒸变，食不可咽，是又化有用之六，为无用之一矣。
臣以为莫如修屯政，屯政修则地辟而民有乐土，粟积而人有固志。
昔吴璘守天水，纵横凿渠，绵亘不绝，名曰 地网 ，敌骑不能逞。
今仿其制，沟涂之界，各树土所宜木，小可获薪果之饶，大可得抗扼之利，敌虽强，何施乎。
帝亟下所司，而议竟中格。稍进右给事中。
五年九月，御史智铤劾学龙及编修侯恪为东林鹰犬，遂削籍。
崇祯元年起历户科都给事中。
以民贫盗起，请大清吏治。
寻劾蓟抚王应豸克饷激变，又上足饷十六事。
帝皆采纳。
迁太常少卿、太仆卿。
五年改右佥都御史，巡抚江西。
疏言： 臣所部州县七十八，而坐逋赋降罚者至九十人。
由数岁之逋责于一岁，数人之逋责于一人，故终无及额之日也。
请别新旧，酌多寡，立带征之法。 
可之。
四方盗贼蜂起，江西独无重兵，学龙以为言，诏增置千人。
讨平都昌、萍乡诸盗，合闽兵击破封山妖贼张普薇等，贼遂殄灭。
十二年冬，擢南京兵部右侍郎。
明年春，将解任，遵例荐举属吏，并及迁谪官黄道周。
帝怒，征下狱，责其党庇行私，廷杖八十，削其籍，移入诏狱，竟坐遣戍。
十五年秋，道周召还，半道请释学龙，不听。
十七年五月，福王立于南京，召拜兵部左侍郎。
十月擢刑部尚书。
时方治从贼之狱，仿唐制六等定罪。
学龙议定，以十二月上之：
其一等应磔者：吏部员外郎宋企郊，举人牛金星，平阳知府张嶙然，太仆少卿曹钦程，御史李振声、喻上猷，山西提学参议黎志升，陕西左布政使陆之祺，兵科给事中高翔汉，潼关道佥事杨王休，翰林院检讨刘世芳十一人也。
二等应斩秋决者：刑科给事中光时亨，河南提学佥事巩焴，庶吉士周锺，兵部主事方允昌四人也。
三等应绞拟赎者：翰林修撰兼户、兵二科都给事中陈名复，户科给事中杨枝起、廖国遴，襄阳知府王承曾，天津兵备副使原毓宗，庶吉士何胤光，少詹事项煜七人也。
四等应戍拟赎者：礼部主事王孙蕙，翰林院检讨梁兆阳，大理寺正钱位坤，总督侍郎侯恂，山西副使王秉鉴，御史陈羽白、裴希度、张懋爵，礼部郎中刘大巩，吏部员外郎郭万象，给事中申芝芳、金汝砺，举人吴达，修撰扬廷鉴及黄继祖十五人也。
其已奉旨录用者：兵部尚书张缙彦，给事中时敏，谕德卫胤文、韩四维，御史苏京，行取知县黄国琦、施凤仪，兵部郎中张正声，内阁中书舍人顾大成及姜荃林等十人也。
得旨： 周锺等不当缓决，陈名夏等未蔽厥辜，侯恂、宋学显、吴刚思、方以智、潘同春等拟罪未合。
新榜进士尽污伪命，不当复玷班联。 
令再议。
惟方拱乾结纳马、阮，特旨免其罪。
明年正月，学龙奉诏拟周锺、光时亨等各加一等，潘同春诸臣皆侯补小臣，受伪无据，仍执前律。
当是时，马、阮必欲杀周锺。
学龙欲缓其死，谋之次辅王铎，乘士英注籍上之，且请停刑。
铎即拟俞旨，褒以详慎平允。
士英闻之大怒，然事已无及。
大铖暨其党张捷、杨维垣声言欲劾学龙，学龙引疾。
命未下，保国公朱国弼、御史张孙振等诋其曲庇行私，遂削籍。
城破，衣冠步至武定桥投水死。时又有钦天监博士陈于阶、国子生吴可箕、武举黄金玺、布衣陈士达，并死焉。
左懋第，字萝石，莱阳人。
崇祯四年进士。
授韩城知县，有异政。
遭父丧，三年不入内寝，事母尽孝。
十二年，擢户科给事中。
疏陈四弊，谓民困、兵弱、臣工委顿、国计虚耗也。
又陈贵粟之策，令天下赎罪者尽输粟，盐筴复开中之旧，令输粟边塞充军食。
彗星见，诏停刑，懋第请马上速传。又请严禁将士剽掠，有司朘削。
请散米钱，振辇下饥民，收养婴孩。
明年正月，剿饷罢征，亦请马上速行，恐远方吏不知，先已征，民不沾实惠。
帝并采纳。
三月，大风霾。
帝布袍斋居，祷之不止。
懋第言： 去秋星变，朝停刑而夕即灭。
今者不然，岂陛下有其文未修其实乎？
臣敢以实进。
练饷之加，原非得已。乃明旨减兵以省饷，天下共知之，而饷犹未省，何也？
请自今因兵征饷，预使天下知应加之数，官吏无所逞其奸，以信陛下之明诏。
而刑狱则以睿虑之疑信，定诸囚之死生，诸疑于心与疑信半者，悉从轻典。
岂停刑可止彗，解网不可以返风乎？
且陛下屡沛大恩，四方死者犹枕藉，盗贼未见衰止，何也？
由蠲停者止一二。存留之赋，有司迫考成，催征未敢缓，是以莫救于凶荒。
请于极荒州县，下诏速停，有司息讼，专以救荒为务。 帝曰： 然。 
于是上灾七十五州县新、旧、练三饷并停。中灾六十八州县止征练饷，下灾二十八州县秋成督征。
十四年督催漕运，道中驰疏言： 臣自静海抵临清，见人民饥死者三，疫死者三，为盗者四。
米石银二十四两，人死取以食，惟圣明垂念。 
又言： 臣自鱼台至南阳，流寇杀戮，村市为墟。
其他饥疫死者，尸积水涯，河为不流，振捄安可不速。 
已又陈安民息盗之策，请核荒田，察逋户，予以有生之乐，鼓其耕种之心。
又言： 臣有事河干一载，每进父老问疾苦，皆言练饷之害。
三年来，农怨于野，商叹于途。如此重派，所练何兵？
兵在何所？
剿贼御边，效安在？
奈何使众心瓦解，一至此极乎！ 
又言： 臣去冬抵宿迁，见督漕臣史可法，言山东米石二十两，而河南乃至百五十两，漕储多逋。
朝议不收折色，需本色。
今淮、凤间麦大熟，如收两地折色，易麦转输，岂不大利。
昔刘晏有转易之法。
今岁河北大稔，山东东、兖二郡亦有收。
诚出内帑二三十万，分发所司，及时收籴，于国计便。 
帝即命议行。
屡迁刑科左给事中。
十六年秋，出察江防。
明年五月，福王立，进兵科都给事中，旋擢右佥都御史，巡抚应天、徽州诸府。
时大清兵连破李自成，朝议遣使通好，而难其人。
懋第母陈殁于燕，懋第欲因是返柩葬，请行。
乃拜懋第兵部右侍郎兼右佥都御史，与左都督陈弘范、太仆少卿马绍愉偕，而令懋第经理河北，联络关东诸军。
马绍愉者，故兵部郎官也，尝为陈新甲通款事至义州而还。
新甲既诛，绍愉以督战致衄，为懋第劾罢。
及是绍愉已起官郎中，乃进为少卿，副懋第。
懋第言： 臣此行致祭先帝后梓宫，访东宫二王踪迹。
臣既充使臣，势不能兼理封疆。
且绍愉臣所劾罢，不当复与臣共事。
必用臣经理，则乞命弘范同绍愉出使，而假臣一旅，偕山东抚臣收拾山东以待，不敢复言北行。
如用臣与弘范北行，则去臣经理，但衔命而往，而罢绍愉勿遣。 
阁部议止绍愉，改命原任蓟督王永吉。
王令仍遵前谕。
懋第濒行言： 臣此行，生死未卜。
请以辞阙之身，效一言。
愿陛下以先帝仇耻为心，瞻高皇之弓剑，则思成祖列圣之陵寝何存；抚江上之残黎，则念河北、山东之赤子谁恤。
更望时时整顿士马，必能渡河而战，始能扼河而守；必能扼河而守，始能画江而安。 
众韪其言。
王令赍白金十万两、币帛数万匹，以兵三千人护行。
八月，舟渡淮。
十月朔，次张家湾，本朝传令止许百人从行。
懋第衰纟至入都门，至则馆之鸿胪寺。
请祭告诸陵及改葬先帝，不可，则陈太牢于旅所，哭而奠之。
即以是月二十有八日遣还出都。
弘范乃请身赴江南招诸将刘泽清等降附，而留懋第等勿遣。
于是自沧州追还懋第，改馆太医院。
顺治二年六月，闻南京失守，恸哭。
其从弟懋泰先为吏部员外郎，降贼，后归本朝授官矣，来谒懋第。
懋第曰： 此非吾弟也。 
叱出之。
至闰月十二日，与从行兵部司务陈用极，游击王一斌，都司张良佐、刘统、王廷佐俱以不降诛，而绍愉获免。
