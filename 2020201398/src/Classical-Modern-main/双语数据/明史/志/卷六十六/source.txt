◎兵二卫所班军
太祖下集庆路为吴王，罢诸翼统军元帅，置武德、龙骧、豹韬、飞熊、威武、广武、兴武、英武、鹰扬、骁骑、神武、雄武、凤翔、天策、振武、宣武、羽林十七卫亲军指挥使司。
革诸将袭元旧制枢密、平章、元帅、总管、万户诸官号，而核其所部兵五千人为指挥，千人为千户，百人为百户，五十人为总旗，十人为小旗。
天下既定，度要害地，系一郡者设所，连郡者设卫。
大率五千六百人为卫，千一百二十人为千户所，百十有二人为百户所。
所设总旗二，小旗十，大小联比以成军。
其取兵，有从征，有归附，有谪发。
从征者，诸将所部兵，既定其地，因以留戍。
归附，则胜国及僣伪诸降卒。
谪发，以罪迁隶为兵者。
其军皆世籍。
此其大略也。
洪武三年，升杭州、江西、燕山、青州四卫为都卫，复置河南、西安、太原、武昌四都卫。
四年，造用宝金符及调发走马符牌。
用宝符为小金牌二，中书省、大都督府各藏其一。
有诏发兵，省府以牌入，内府出宝用之。
走马符牌，铁为之，共四十，金字、银字者各半，藏之内府。
有急务调发，使者佩以行。
寻改为金符。
凡军机文书，自都督府、中书省长官外，不许擅奏。
有诏调军，省、府同覆奏，然后纳符请宝。
五年，置亲王护卫指挥使司，每府三护卫，卫设左、右、中、前、后五所；所，千户二，百户十。
围子手所二；所，千户一。
七年，申定兵卫之政，征调则统于诸将，事平则散归各卫。
八年，改在京留守都卫为留守卫指挥使司，在外都卫为都指挥使司，凡十三：北平、陕西、山西、浙江、江西、山东、四川、福建、湖广、广东、广西、辽东、河南。
又行都指挥使司二：甘州、大同。
俱隶大都督府。
九年，选公、侯、都督、各卫指挥嫡长次子为散骑、参侍舍人，隶都督府，充宿卫，或署各卫所事。
十三年，丞相胡惟庸谋反诛，革中书省，因改大都督府为五，分统诸军司卫所。
明年，复置中都留守司及贵州、云南都指挥使司。
十五年三月，颁军法定律。
十六年，诏各都司上卫所城池水陆地里图。
二十年，置大宁都指挥使司。
是年，命兵部置军籍勘合，载从军履历、调补卫所年月、在营丁口之数，给内外卫所军士，而藏其副于内府。
三十年，定武官役军之制：指挥、同知、佥事四，千户三，百户、镇抚二，皆取正军，三日一番上，下直归伍操练。
卫所直厅六，守门二，守监四，守库一，皆任老军，月一更。
建文帝嗣位，置河北都司、湖广行都司。
文皇入立，皆罢之，而升燕山三护卫为亲军，并建文时所立孝陵卫，皆不隶五府。
后诸陵设卫皆如之。
移山西行都司所属诸卫军于北平，设卫屯种。
永乐元年，罢北平都司，设留守行后军都督府，迁大宁都司于保定。
明年，更定卫所屯守军士。
临边险要者，守多于屯。
在内平僻，或地虽险要而运输难至者，皆屯多于守。
七年，置调军勘合，以勇、敢、锋、锐、神、奇、精、壮、强、毅、克、胜、英、雄、威、猛十六字，编百号。
制敕调军及遣将，比号同，方准行。
十八年，北京建，在南诸卫多北调。
宣德五，年从平江伯陈瑄言，以卫官职漕运，东南之卒由是困。
八年，减卫军余丁，正军外每军留一，余悉遣归。
已，复以幼军备操者不足，三丁至七八丁者选一，余听治生，给军装。
正军有故，即令补伍，毋再勾摄。
当是时，都指挥使与布、按并称三司，为封疆大吏。
而专阃重臣，文武亦无定职，世犹以武为重，军政修饬。
正德以来，军职冒滥，为世所轻。
内之部科，外之监军、督抚，叠相弹压，五军府如赘疣，弁帅如走卒。
总兵官领敕于兵部，皆跽，间为长揖，即谓非礼。
至于末季，卫所军士，虽一诸生可役使之。
积轻积弱，重以隐占、虚冒诸弊，至举天下之兵，不足以任战守，而明遂亡矣。
崇祯三年，范景文以兵部侍郎守通州，上言： 祖制，边腹内外，卫所棋置，以军隶卫，以屯养军。
后失其制，军外募民为兵，屯外赋民出饷，使如鳞尺籍，不能为冲锋之事，并不知带甲之人。
陛下百度振刷，岂可令有定之军数付之不可问，有用之军糈投之不可知？ 
因条上清核数事，不果行。
初，洪武二十六年定天下都司卫所，共计都司十有七，留守司一，内外卫三百二十九，守御千户所六十五。
及成祖在位二十余年，多所增改。
其后措置不一，今区别其名于左，以资考镜。
上十二卫
金吾前卫金吾后卫羽林左卫羽林右卫府军卫府军左卫
府军右卫府军前卫府军后卫虎贲左卫锦衣卫旂手卫
◎五军都督府所属卫所◎左军都督府在京留守左卫镇南卫水军左卫骁骑右卫龙虎卫英武卫沈阳左卫沈阳右卫在外
△浙江都司
杭州前卫杭州右卫台州卫宁波卫处州卫绍兴卫海宁卫昌国卫温州卫临山卫松门卫金乡卫定海卫海门卫盘石卫观海卫海宁千户所衢州千户所严州千户所湖州千户所
辽东都司
定辽左卫定辽右卫定辽中卫定辽前卫定辽后卫铁岭卫东宁卫沈阳中卫海州卫盖州卫金州卫复州卫义州卫辽海卫三万卫广宁左屯卫广宁右屯卫广宁前屯卫广宁后屯卫广宁中护卫
山东都司
青州左护卫青州护卫兖州护卫兖州左护卫登州卫青州左卫莱州卫宁海卫济南卫平山卫德州卫乐安千户所胶州千户所诸城千户所滕县千户所
◎右军都督府
○在京
虎贲右卫留守右卫水军右卫武德卫广武卫
△云南都司
云南左卫云南右卫云南前卫大理卫楚雄卫临安卫景东卫曲靖卫金齿卫洱海卫蒙化卫马隆卫平夷卫越州卫六凉卫鹤庆千户所
贵州都司
贵州卫永宁卫普定卫平越卫乌撒卫普安卫层台卫赤水卫威清卫兴隆卫新添卫清平卫平坝卫安庄卫龙里卫安南卫都匀卫毕节卫黄平千户所
四川都司
成都左护卫成都右护卫成都中护卫成都左卫成都右卫成都前卫成都后卫成都中卫宁川卫茂州卫建昌卫重庆卫叙南卫苏州卫泸州卫松潘军民指挥使司岩州卫青川千户所威州千户所大渡河千户所
陕西都司
西安左护卫西安右护卫西安中护卫西安左卫西安右卫西安前卫西安后卫华山卫泰山卫延安卫绥德卫平凉卫庆阳卫宁夏卫临洮卫巩昌卫西宁卫汉中卫凉州卫庄浪卫兰州卫秦州卫岷州军民指挥使司洮州卫河州军民指挥使司甘肃卫山丹卫永昌卫凤翔千户所金州千户所宁夏中护卫西河中护卫
广西都司
桂林左卫桂林右卫桂林中卫南宁卫柳州卫驯象卫梧州千户所
中军都督府
留守中卫神策卫广洋卫应天卫和阳卫牧马千户所
△直隶
扬州卫和州卫高邮卫淮安卫镇海卫滁州卫太仓卫泗州卫寿州卫邳州卫大河卫沂州卫金山卫新安卫苏州卫仪真卫徐州卫安庆卫宿州千户所
中都留守司
凤阳右卫凤阳中卫皇陵卫凤阳卫留守左卫留守中卫长淮卫怀远卫洪塘千户所
河南都司
归德卫陈州卫弘农卫汝宁卫潼关卫河南卫睢阳卫宣武卫信阳卫彰德卫武平卫南阳卫宁国卫怀庆卫宁山卫颍州卫安吉卫颍上千户所河南左护卫河南中护卫河南右护卫
◎前军都督府
天策卫龙骧卫豹韬卫龙江卫飞熊卫
九江卫
湖广都司
武昌卫武昌左卫黄州卫永州卫岳州卫蕲州卫施州卫长沙护卫辰州卫安陆卫襄阳卫襄阳护卫常德卫沅州卫宝庆卫沔阳卫长沙卫茶陵卫衡州卫瞿塘卫镇远卫平溪卫清浪卫偏桥卫五开卫九溪卫荆州左护卫荆州中护卫靖州卫永定卫郴州千户所夷陵千户所桂阳千户所德安千户所忠州千户所安福千户所道州千户所大庸千户所西平千户所麻寮千户所枝江千户所武冈千户所崇山千户所长宁千户所武昌左、右、中三护卫
福建都司
福州中卫福州左卫福州右卫兴化卫泉州卫漳州卫福宁卫镇东卫平海卫永宁卫镇海卫
福建行都司
建宁左卫建宁右卫建阳卫延平卫邵武卫汀州卫将乐千户所
江西都司
南昌左卫南昌前卫袁州卫赣州卫吉安卫饶州千户所安福千户所会昌千户所永新千户所南安千户所建昌千户所抚州千户所铅山千户所广信千户所
广东都司
广州前卫广州左卫广州右卫南海卫潮州卫雷州卫海南卫清远卫惠州卫肇庆卫广州后卫程乡千户所高州千户所廉州千户所万州千户所儋州千户所崖州千户所南雄千户所韶州千户所德庆千户所新兴千户所阳江千户所新会千户所龙川千户所
◎后军都督府
横海卫鹰扬卫兴武卫江阴卫蒙古左卫蒙古右卫
△北平都司
燕山左卫燕山右卫燕山前卫大兴左卫永清左卫永清右卫济州卫济阳卫彭城卫通州卫蓟州卫密云卫真定卫永平卫山海卫遵化卫居庸关千户所
北平行都司大宁左卫大宁右卫大宁中卫大宁前卫大宁后卫会州卫营州中护卫兴州中护卫
△山西都司
太原左卫太原右卫太原前卫振武卫平阳卫镇西卫潞州卫蒲州千户所广昌千户所沁州千户所宁化千户所雁门千户所
山西行都司
大同左卫大同右卫大同前卫蔚州卫朔州卫
北平三护卫
燕山左护卫燕山右护卫燕山中护卫
山西三护卫
太原左护卫太原右护卫太原中护卫
后定天下都司卫所，共计都司二十一，留守司二，内外卫四百九十三，守御屯田群牧千户所三百五十九，仪卫司三十三，宣慰使司二，招讨使司二，宣抚司六，安抚司十六，长官司七十，番边都司卫所等四百七。
亲军上二十二卫，旧制止十二卫，后增设金吾左以下十卫，俱称亲军指挥使司，不属五府。
又设腾骧等四卫，亦系亲军，并武功、永清、彭城及长陵等十五卫，俱不属府。
金吾前卫金吾后卫羽林左卫羽林右卫府军卫府军左卫府军右卫府军前卫府军后卫虎贲左卫锦衣卫旗手卫金吾右卫羽林前卫燕山左卫燕山右卫燕山前卫大兴左卫济阳卫济州卫通州卫腾骧左卫腾骧右卫武骧左卫武骧右卫武功中卫武功左卫武功右卫永清左卫永清右卫彭城卫长陵卫献陵卫景陵卫裕陵卫茂陵卫泰陵卫康陵卫永陵卫昭陵卫定陵卫庆陵卫德陵卫奠靖千户所牺牲千户所
在京
留守左卫镇南卫骁骑右卫龙虎卫沈阳左卫沈阳右卫
杭州前卫杭州后卫台州卫宁波卫处州卫绍兴卫海宁卫昌国卫温州卫临山卫松门卫金乡卫海门卫定海卫盘石卫观海卫海宁千户所衢州千户所严州千户所湖州千户所金华千户所澉浦千户所乍浦千户所三江千户所定海后千户所定海中左千户所定海中中千户所沥海千户所三山千户所大嵩千户所霩戺千户所龙山千户所石浦前千户所石浦后千户所爵谿千户所钱仓千户所水军千户所新河千户所桃渚千户所健跳千户所隘顽千户所楚门千户所平阳千户所瑞安千户所海安千户所蒲门千户所壮士千户所沙园千户所蒲岐千户所宁村千户所新城千户所
定辽左卫定辽右卫定辽中卫定辽前卫定辽后卫铁岭卫东宁卫沈阳中卫海州卫盖州卫金州卫复州卫义州卫辽海卫三万卫广宁左屯卫广宁右屯卫广宁中屯卫广宁前屯卫广宁后屯卫广宁卫广宁左卫广宁右卫广宁中卫宁远卫抚顺千户所蒲河千户所宁远中左千户所宁远中右千户所广宁中前千户所广宁中后千户所广宁中左千户所金州中左千户所铁岭左右千户所铁岭中左千户所三万前前千户所三万后后千户所三万中中千户所辽海中中千户所辽海右右千户所辽海前前千户所辽海后后千户所东宁中左千户所
山东都司
登州卫青州左卫莱州卫宁海卫济南卫平山卫安东卫灵山卫鳌山卫大嵩卫威海卫成山卫靖海卫东昌卫临清卫任城卫济宁卫兖州护卫胶州千户所诸城千户所滕县千户所肥城千户所海阳千户所东平千户所宁津千户所雄崖千户所浮山前千户所福山中前千户所奇山千户所濮州千户所金山左千户所寻山后千户所百尺崖后千户所王徐寨前千户所夏河寨前千户所鲁府仪卫司德府仪卫司泾府仪卫司衡府仪卫司德府群牧所泾府群牧所衡山群牧所
留守右卫虎贲右卫武德卫宣州卫
陕西都司
西安右护卫西安左卫西安前卫西安后卫延安卫汉中卫平凉卫绥德卫宁夏卫庆阳卫巩昌卫临洮卫兰州卫秦州卫岷州卫旧军民指挥使司，嘉靖二十四年添设岷州，四十年革，河州卫洮州卫宁夏中护卫甘州中护卫安东中护卫宁夏前卫宁夏中卫宁夏中屯卫宁夏左屯卫宁夏右屯卫宁羌卫靖虏卫固原卫榆林卫宁夏后卫兴安千户所凤翔千户所礼店前千户所沔县千户所环县千万所文县千户所阶州千户所灵州千户所西安千户所西固城千户所，归德千户所镇羌千户所安边千户所平虏千户所兴武营千户所镇戎千户所宁夏平虏千户所秦府仪卫司庆府仪卫司肃府仪卫司韩府仪卫司宁夏群牧所安东群牧所甘州群牧所
陕西行都司
甘州左卫甘州右卫甘州中卫甘州前卫甘州后卫永昌卫凉州卫庄浪卫西宁卫山丹卫肃州卫镇番卫镇夷千户所古浪千户所高台千户所
四川都司
成都左护卫成都右卫成都中卫成都前卫成都后卫宁川卫茂州卫重庆卫叙南卫泸州卫利州卫松潘卫青川千户所保宁千户所威州千户所雅州千户所大渡河千户所广安千户所灌县千户所黔江千户所叠溪千户所建武千户所小河千户所蜀府仪卫司寿府仪卫司寿府群牧所
土官
天全六番招讨使司陇木头长官司静州长官司岳希蓬长官司石砫宣抚司西阳宣抚司石耶洞长官司邑梅洞长官司占藏先结簇长官司蜡匝簇长官司白马路簇长官司发山洞簇长官司阿昔洞簇长官司北定簇长官司麦匝簇长官司者多簇长官司牟力簇长官司班班簇长官司祈命簇长官司勒都簇长官司包藏簇长官司阿思簇长官司思曩儿簇长官司阿用簇长官司潘斡寨长官司八郎安抚司阿角寨安抚司麻儿匝安抚司芒儿者安抚司叠溪长官司郁即长官司
四川行都司
建昌卫宁番卫会川卫盐井卫越巂卫礼州后千户所礼州中中千户所建昌打冲河中前千户所德昌千户所迷易千户所盐井打冲河中左千户所冕山桥后千户所镇西后千户所
昌州长官司威龙长官司普济长官司马喇长官司邛部长官司
桂林右卫桂林中卫南宁卫柳州卫驯象卫南丹卫庆远卫浔州卫奉议卫广西护卫梧州千户所怀集千户所武缘千户所古田千户所贵县千户所贺县千户所全州千户所太平千户所象州千户所平乐千户所郁林千户所宾州千户所来宾千户所富川千户所容县千户所融县千户所灌阳千户所河池千户所武宣千户所向武千户所五屯々田千户所迁江屯田千户所靖江府仪卫司
云南都司
云南左卫云南右卫云南前卫大理卫楚雄卫临安卫景东卫曲靖卫洱海卫永昌卫蒙化卫平夷卫赵州卫六凉卫云南中卫云南后卫广南卫大罗卫澜沧卫腾冲卫安宁千户所宜良千户所易门千户所杨林堡千户所十八寨千户所通海前前千户所通海右右千户所定远千户所马隆千户所姚安千户所姚安中屯千户所武定千户所木密关千户所镇安千户所镇姚千户所永平前前千户所永平后后千户所腾冲千户所新安千户所凤梧千户所
茶山长官司潞江安抚司凤溪长官司施甸长官司镇道安抚司杨塘安抚司蛮莫安抚司猛脸长官司猛养长官司贵州都司贵州卫永宁卫普定卫平越卫乌撒卫普安卫赤水卫威清卫兴隆卫新添卫清平卫平坝卫安庄卫龙里卫安南卫都匀卫毕节卫贵州前卫旧无，后设黄平千户所普市千户所重安千户所安龙千户所白撒千户所摩泥千户所关索岭千户所阿落密千户所平夷千户所安南千户所乐民千户所七星关千户所
新添长官司小平伐长官司把平寨长官司丹平长官司丹行长官司杨义长官司大平伐长官司
◎中军都督府
留守中卫神策卫应天卫和阳卫牧马千户所蕃牧千户所
扬州卫高邮卫仪真卫淮安卫镇海卫滁州卫徐州卫苏州卫太仓卫金山卫新安卫泗州卫寿州卫邳州卫大河卫沂州卫安庆卫宿州卫潼关卫归德卫武平卫镇江卫庐州卫六安卫徐州左卫建阳卫汝宁千户所松江中千户所青村中前千户所南汇嘴中后千户所嘉兴中左千户所吴淞江千户所宝山千户所刘河堡中千户所崇明沙千户所兴化千户所通州千户所泰州千户所盐城千户所东海中千户所海州中前千户所莒州千户所
凤阳卫凤阳中卫凤阳右卫皇陵卫留守左卫留守中卫长淮卫怀远卫洪塘千户所
河南都司
河南卫弘农卫陈州卫睢阳卫宣武卫信阳卫彰德卫南阳卫怀庆卫颍川卫南阳中护卫汝州卫颍上千户所禹州千户所嵩县千户所卫辉前千户所林县千户所邓州前千户所唐县右千户所周府仪卫司唐府仪卫司伊府仪卫司赵府仪卫司郑府仪卫司崇府仪卫司徽府仪卫司赵府群牧所郑府群牧所崇府群牧所徽府群牧所
留守前卫龙骧卫豹韬卫
湖广都司
武昌卫武昌左卫黄州卫永州卫岳州卫蕲州卫施州卫辰州卫常德卫沅州卫宝庆卫沔阳卫长沙卫衡州卫茶陵卫镇远卫偏桥卫
清浪卫平溪卫五开卫九溪卫靖州卫永定卫宁远卫铜鼓卫武昌护卫襄阳护卫郴州千户所麻寮千户所添平千户所安福千户所忠州千户所大庸千户所桂阳千户所武冈千户所澧州千户所宁溪千户所常宁千户所镇溪千户所桃川千户所枇杷千户所锦田千户所宁远千户所江华千户所城步千户所天柱千户所汶溪千户所宜章千户所广安千户所大田千户所黎平千户所中潮千户所新化千户所新化亮寨千户所隆里千户所平茶千户所平茶屯千户所铜鼓千户所楚府仪卫司荆府仪卫司雍府仪卫司荣府仪卫司岷府仪卫司吉府仪卫司荆府群牧所雍府群牧所荣府群牧所吉府群牧所
永顺军民宣慰使司腊惹洞长官司麦著黄洞长官司驴迟洞长官司施溶溪长官司白崖洞长官司田家洞长官司保靖州军民宣慰使司五寨长官司筸子坪长官司施南宣抚司东乡五路安抚司摇把洞长官司上爱茶峒长官司下爱茶峒长官司镇远蛮夷长官司隆奉蛮夷长官司忠孝安抚司忠路安抚司金峒安抚司剑南长官司西坪蛮夷长官司散毛宣抚司龙潭安抚司大旺安抚司东流蛮夷长官司腊璧峒蛮夷长官司忠建宣抚司高罗安抚司木册长官司镇南长官司唐崖长官司容美宣抚司椒山玛瑙长官司五峰石宝长官司水尽源通塔平长官司石梁下峒长官司桑植安抚司臻剖六洞横波等处长官司
湖广行都司
荆州卫荆州左卫荆州右卫瞿塘卫襄阳卫襄阳护卫安陆卫郧阳卫夷陵千户所德安千户所枝江千户所长宁千户所远安千户所竹山千户所均州千户所房县千户所忠州千户所辽府仪卫司襄府仪卫司兴府仪卫司
兴都留守司
承天卫沔阳卫显陵卫德安千户所
福州中卫福州左卫福州右卫兴化卫泉州卫漳州卫福宁卫镇东卫平海卫永宁卫镇海卫大金千户所定海千户所梅花千户所万安千户所莆禧千户所福全千户所金门千户所中左千户所高浦千户所浦城千户所六鳌千户所铜山千户所玄锺千户所崇武千户所南诏千户所龙岩千户所
建宁左卫建宁右卫延平卫邵武卫汀州卫将乐千户所武平千户所永安千户所上杭千户所浦城千户所
南昌卫袁州卫赣州卫吉安千户所饶州千户所安福千户所会昌千户所永新千户所南安千户所建昌千户所抚州千户所铅山千户所广信千户所信丰千户所宁府仪卫司淮府仪卫司益府仪卫司淮府群牧所益府群牧所
广州前卫广州后卫广州左卫广州右卫南海卫潮州卫雷州卫海南卫清远卫惠州卫肇庆卫广海卫砀石卫神电卫廉州卫新会千户所韶州千户所南雄千户所龙川千户所程乡千户所德庆千户所新兴千户所阳江千户所高州千户所儋州千户所新宁千户所万州千户所崖州千户所增城千户所东莞千户所大鹏千户所香山千户所连州千户所河源千户所长乐千户所平海千户所海丰千户所捷胜千户所甲子门千户所大城千户所海门千户所靖海千户所蓬州千户所澄海千户所广宁千户所四会千户所阳春千户所海朗千户所双鱼千户所宁川千户所信宜千户所石城千户所永安千户所钦州千户所灵山千户所海康千户所乐民千户所海安千户所锦囊千户所清澜千户所昌化千户所南山千户所泷水千户所从化千户所封门千户所函口千户所富霖千户所
留守后卫鹰扬卫兴武卫大宁中卫大宁前卫会州卫富峪卫宽河卫神武左卫神武后卫忠义左卫忠义右卫忠义前卫忠义后卫义勇中卫义勇左卫义勇右卫义勇前卫义勇后卫武成中卫蔚州左卫
△直隶
蓟州卫真定卫永平卫山海卫遵化卫密云中卫密云后卫开平中屯卫兴州左屯卫兴州右屯卫兴州中屯卫
兴州前屯卫兴州后屯卫延庆卫东胜左卫东胜右卫镇朔卫涿鹿卫定边卫神武右卫神武中卫忠义中卫卢龙卫武清卫抚宁卫德州卫宁山卫大同中屯卫沈阳中屯卫定州卫天津卫天津左卫天津右卫通州左卫通州右卫涿鹿左卫涿鹿中卫河间卫潼关卫德州左卫梁城千户所沧州千户所倒马关千户所潮河千户所白洋口千户所渤海千户所宽河千户所镇边城千户所顺德千户所武定千户所平定千户所蒲州千户所大宁都司
保定左卫保定右卫保定中卫保定前卫保定后卫营州左屯卫营州右屯卫营州中屯卫营州前屯卫营州后屯卫茂山卫紫荆关千户所
万全都司
万全左卫万全右卫宣府前卫宣府左卫宣府右卫怀安卫开平卫延庆左卫延庆右卫龙门卫保安卫保安右卫蔚州卫永宁卫怀来卫兴和千户所美峪千户所广昌千户所四海冶千户所长安千户所云川千户所龙门千户所
山西都司
太原左卫太原右卫太原前卫振武卫平阳卫镇西卫潞州卫沈阳中护卫汾州卫沁州千户所宁化千户所雁门千户所保德州千户所偏头关千户所磁州千户所宁武千户所八角千户所老营堡千户所晋府仪卫司沈府仪卫司代府仪卫司晋府群牧所沈府群牧所代府群牧所
山西行都司
大同左卫大同右卫大同前卫大同后卫朔州卫镇虏卫安东中屯卫阳和卫玉林卫高山卫云川卫天城卫威远卫平虏卫山阴千户所马邑千户所井坪千户所
◎南京卫所亲军卫
金吾前卫金吾后卫羽林左卫羽林右卫羽林前卫府军卫府军左卫府军右卫府军前卫府军后卫虎贲左卫锦衣卫旂手卫金吾左卫金吾右卫江淮卫济川卫孝陵卫牺牲千户所
◎五军都督府属
○左军都督府
留守左卫镇南卫水军左卫骁骑右卫龙虎卫龙虎左卫英武卫沈阳左卫沈阳右卫龙江右卫
右军都督府
虎贲右卫留守右卫水军右卫武德卫广武卫
中军都督府
朵颜卫泰宁卫建州卫必里卫福馀卫兀者卫兀者左卫兀者右卫兀者后卫赤不罕卫屯河卫安河卫毛怜卫虎儿文卫失里绵卫奴儿干卫坚河卫撒力卫古贲河卫右城卫塔鲁木卫苏温河卫斡滩河卫兀者前卫卜颜卫亦罕河卫纳怜河卫麦兰河卫兀列河卫双城卫撒剌儿卫亦马剌卫斡兰卫亦儿古里卫脱木河卫卜剌罕卫密陈卫脱伦卫嘉河卫塔山卫阿速江卫速平江卫木鲁罕山卫马英山卫土鲁亭山卫木塔里山卫朵林山卫兀也吾卫吉河卫劄竹哈卫福山卫肥河卫哈温河卫木束河卫撒儿忽卫罕答河卫劄童卫阿古河卫喜乐温河卫木阳河卫哈兰城卫可令河卫兀的河卫哥吉河卫野木河卫纳剌吉河卫亦里察河卫野儿定河卫卜鲁丹河卫好屯河卫喜剌乌河卫考郎兀卫亦速里河卫阿剌山卫随满河卫撒秃河卫忽兰山卫古鲁浑山卫阿资河卫甫里河卫答剌河卫撒只剌河卫阿里河卫依木河卫亦文山卫木兰河卫朵儿必河卫甫门河卫纳木河卫童宽山卫兀鲁罕河卫塔罕山卫者帖列山卫木兴卫友帖卫牙鲁卫益实卫剌鲁卫乞忽卫兀里溪山卫希滩河卫弗朵秃河卫阿者迷河卫撒察河卫斡兰河卫阿真河卫木忽剌河卫钦真河卫克默河卫察剌秃山卫呕罕河卫阮里河卫列门河卫秃都河卫实山卫忽里急山卫莫温河卫薛列河卫卜鲁兀卫葛林卫把城卫劄肥河卫忽石门卫劄岭上卫木里吉卫忽儿海卫伏里其卫乞勒尼卫爱河卫把河卫和屯吉卫失里木卫阿伦卫古里河卫塔麻速卫木兴河卫木剌河卫喜申卫使防河卫甫儿河卫亦麻河卫兀应河卫法因河卫阿答赤河卫古木山卫葛称哥卫督罕河卫建州左卫只儿蛮卫兀剌卫顺民卫囊哈儿卫古鲁卫满径卫哈儿蛮卫塔亭卫也孙伦卫可木河卫弗思木卫弗提卫斡朵伦卫哈儿分卫阿儿温河卫速塔儿河卫兀屯河卫玄城卫和卜罗卫老哈河卫失儿兀赤卫卜鲁秃河卫可河卫乞塔河卫兀剌忽卫渚冬河卫劄真卫兀里哈里卫忽鲁爱卫吉滩河卫亦马忽山卫阿真同真卫亦东河卫亦迷河卫建州右卫益实左卫阿答赤卫塔山左卫城讨温卫寄住毛怜卫可木卫失里卫失木鲁河卫忽鲁木卫塔马速卫失烈木卫吉滩卫和屯卫禾屯吉河卫亦失卫亦力克卫纳木卫弗纳河卫忽失木卫兀也卫也速伦卫巴忽鲁卫兀牙山卫塔木卫忽里山卫罕麻卫木里吉河卫引门河卫亦里察卫只卜得卫塔儿河卫木忽鲁卫木答山卫立山卫可吉河卫忽失河卫脱伦兀卫阿的纳河卫兀力卫阿速卫速温河卫纳剌吉卫撒剌卫亦实卫弗朵脱河卫亦屯河卫兀讨温河卫甫河卫剌山卫阿者卫童山宽卫替里卫亦里察河卫哈黑分卫秃河卫好屯卫乞列尼卫撒里河卫忽思木卫兀里河卫忽鲁山卫弗儿秀河卫没脱伦卫阿鲁必河卫咬里山卫亦文卫写猪洛卫答里山卫古木河卫剌儿卫兀同河卫出万山卫者屯卫喜辰卫海河卫兰河卫朵州山卫者亦河卫纳速吉河卫把忽儿卫镇真河卫也速河卫者剌秃卫也鲁河卫亦里河卫失里兀卫斡朵里卫秃屯河卫者林山卫波罗河卫朵儿平河卫散力卫密剌秃山卫甫门卫细木河卫没伦河卫弗秃都河卫者列帖卫察札秃河卫出万河卫者帖列卫兀失卫忽里河卫失里绵河卫兀剌河卫爱河卫洽剌察卫卜忽秃河卫没伦卫卜鲁卫以哈阿哈卫速江平卫兀山卫弗力卫失郎山卫亦屯卫木河卫竹墩卫河木卫哈郎卫岁班卫失山卫考郎卫筑屯卫黑里河卫右城卫弗河卫文东河卫阿古卫弗山卫兀答里卫纳速河卫失列河卫朵儿玉卫兀鲁河卫弗郎罕河卫赤卜罕山卫老河卫竹里河卫吉答纳河卫者不登卫也速脱卫阿木河卫颜亦卫山答卫塔哈卫弗鲁纳河卫行子卫兀勒阿城卫阿失卫吉真纳河卫法卫薄罗卫塔麻所卫布儿哈卫亦思察河卫失剌卫卜忽秃卫撒里卫你实卫平河卫忽里吉山卫阿乞卫台郎卫塞克卫拜苦卫所力卫巴里卫塔纳卫木郎卫额克卫勒伏卫式木卫树哈卫肥哈答卫盖千卫英秃卫乞忽卫阿林卫哈儿速卫巴答卫脱木卫忽把卫速哈儿卫马失卫塔赛卫劄里卫者哈卫恨克卫哈失卫交枝卫葛卫艾答卫亦蛮卫哈察卫革出卫卜答卫蜀河卫秃里赤山卫赛因卫忙哈卫
所二十四
兀者托温千户所哈鲁门山千户所兀者揆野木千户所兀的罕千户所兀者稳免赤千户所得的河千户所鱼失千户所五年千户所兀者已河千户所真河千户所兀的千户所屯河千户所哈三千户所兀者屯河千户所古贲河千户所五音千户所锁郎塔真河千户所兀者揆野人千户所敷答河千户所兀秃河千户所可里踢千户所哈鲁门千户所兀讨温河千户所兀者撒野人千户所
站七
别儿真站黑龙江地方莽亦帖站弗朵河站亦罕河卫忽把希站忽把希站弗答林站古代替站
地面七
弗孙河地面木温河地面埇坎河地面撒哈地面亦马河咬东地面可木地面黑龙江地面
寨一
黑龙江忽里平寨
西北诸部，在明初服属，授以指挥等官，设卫给诰印。
卫六
赤斤蒙古卫罕东卫安定卫阿端卫曲先卫哈密卫
西番即古吐番。
洪武初，遣人招谕，又令各族举旧有官职者至京，授以国师及都指挥、宣慰使、元帅、招讨等官，俾因俗以治。
自是番僧有封灌顶国师及赞善、阐化等王，大乘大宝法王者，俱给印诰，传以为信。所设有都指挥使司、指挥司。
都指挥使司二
乌思藏都指挥使司朵甘卫都指挥使司
指挥使司一
陇答卫指挥使司
宣尉使司三
朵甘宣慰使司董卜韩胡宣慰使司长河西鱼通宁远宣慰使司
招讨司六
朵甘思招讨司朵甘陇答招讨司朵甘丹招讨司朵甘仓溏招讨司朵甘川招讨司磨儿勘招讨司
万户府四
沙儿可万户府乃竹万户府罗思端万户府别思麻万户府
千户所十七
朵甘思千户所剌宗千户所孛里加千户所长河西千户所多八三孙千户所加八千户所兆日千户所纳竹千户所伦答千户所果由千户所沙里可哈忽的千户所孛里加思千户所撒里土儿千户所参卜郎千户所剌错牙千户所泄里坝千户所润则鲁孙千户所
班军者卫所之军番上京师，总为三大营者也。
初，永乐十三年诏边将及河南、山东、山西、陕西各都司，中都留守司，江南、北诸卫官，简所部卒赴北京，以俟临阅。
京操自此始。
仁宗初，因英国公张辅等言，调直隶及近京军番上操备，谕以毕农而来，先农务遣归。
既而辅言： 边军比悉放还，京军少，请调山东、河南、中都、淮、扬诸卫校阅。 
制曰 可 。
又敕河南、山东、山西、大宁及中都将领，凡军还取衣装者，以三月毕务，七月至京，老弱者选代，官给之马。
岁春秋番上，共十六万人：大宁七万七百余，中都、山东递杀，河南最少，仅一万四千有奇。
定为例。
后允成国公朱勇等请，罢巩昌诸卫及阶、文千户所班军，代以陕西内地卒。
山东卫士沿海备倭，沿海卫士复内调，通州卫士漕淮安粟，安庆卫士赴京操，不便，皆更之。
已，并放还陕西班军。
正统中，京操军皆戍边，乃遣御史于江北、山东、北直选卒，为京师备。
景泰初，边事棘，班军悉留京，间岁乃放还取衣装。
于是于谦、石亨议三分之，留两番操备。
保定、河间、天津放五十日，河南、山东九十日，淮、扬、中都百日，紫荆、倒马、白羊三关及保定诸城戍卒，属山东、河南者，亦如之。
逃者，官镌秩三等，卒尽室谪边卫。
明年，谦又言： 班军分十营团练，久不得休，请仍分两番。 
报可。
成化间，河南秋班军二千余不至，下御史趣之。
海内燕安，外卫卒在京只供营缮诸役，势家私占复半之。
卒多畏苦，往往愆期，乃定远限罪，轻者发居庸、密云、山海关罚班六月。重者发边卫罚班至年半。
令虽具，然不能革也。
弘治中，兵部言占役之害，罚治如议。
于是选卫兵八万团操，内外各半。
外卫四万，两番迭上。
李东阳极言工作困军，班军逾期不至，大率坐此。
帝然之。
末年，归大宁卒两班万人。
正德中，宣府军及京营互调，春秋番换如班军例。
迄世宗立乃已。
嘉靖初，尚书李承勋言： 永乐中调军番上京师，后遂踵为故事，卫伍半空，而在京者徒供营造。
不若省行粮之费，以募工作。 
御史鲍象贤请分班军为三，二入营操，一以赴役。
通政司陈经复请半放之，收其粮募工。
皆不行。
久之，从翊国公郭勋言，宽河南因灾不至班军，而谕后犯者罪必如法。
兵部因条议，军士失期，治将领之罪，以多寡为差，重者至镌秩戍边。
报可。
其后边警棘，乃并番上军为一班，五月赴京，十一月放还，每岁秋防见兵十五六万。
仇鸾用事，抽边卒入卫，凡选士六万八千余。
又免大宁等卫军京操，改防蓟镇，班军遂耗减。
丰城侯李熙核其数，仅四万人，因请改征银召募，而以见军四万归营操练。
严嵩议以 各卫兵虽有折干之弊，然清核令下，犹凛凛畏罪。
若奉旨征银，恐借为口实，祖宗良法深意，一旦荡然 。
帝是之。
折干者，卫卒纳银，将弁以免其行，有事则召募以应。
亡何，从平江伯陈圭奏，仍令中都、山东、河南军分春秋两班，别为一营，春以三月至，八月还，秋以九月至，来岁二月还，工作毋擅役。
隆庆初，大发治河，军人惮久役，逃亡多。
部议于见役军中，简锐者著伍，而以老弱供畚锸。
万历二年，科臣言，班军非为工作设。
下兵部，止议以小工不得概派而已。
时积弊已久，军士苦役甚，多愆期不至。
故事，失班脱逃者，罚工银，追月糈。
其后额外多征，军益逃，中都尤甚。
自嘉靖四十三年后，积逋工银至五十余万两。
巡抚都御史张翀乞蠲额外工价，军三犯者，不必罚工，竟调边卫。
而巡视京营给事中王道成则言： 凡军一班不到，即系一年脱伍，尽扣月粮。
本军仍如例解京，罚补正班。
三年脱班，仍调边卫。 
并报可。
卫军益大困。
后二十九年，帝以班军多老弱雇倩，令严饬之。
职方主事沈朝焕给班军饷，皆佣诸丐，因言： 班军本处有大粮，到京有行粮，又有盐斤银，所费十余万金，今皆虚冒。
请解大粮贮库，有警可召募，有工可雇役。 
部议请先申饬，俟大工竣行之。
是时专以班军为役夫，番上之初意尽失矣。
又五年，内庭有小营缮，中官陈永寿请仍用班军，可节省。
给事中宋一韩争之，谓： 班军输操即三大营军，所系甚重。
今边鄙多事，万一关吏不谨，而京师团练之军多召募，游徼之役多役占，皇城宿卫多白徒，四卫扈从多厮役。
即得三都司健卒三万，犹不能无恐，况动以兴作朘削，名存实亡，缓急何赖哉？ 
不听。
四十年，给事中麻僖请恤班操之苦。
后六年，顺天巡抚都御史刘曰梧言班军无济实用，因陈募兵十利。
是时，法益弛，军不营操，皆居京师为商贩、工艺，以钱入班将。
启、祯时，边事汹汹，乃移班军于边。筑垣、负米无休期，而糗粮缺，军多死，班将往往逮革。
特敕兵部右侍郎专督理，铸印给之，然已无及。
