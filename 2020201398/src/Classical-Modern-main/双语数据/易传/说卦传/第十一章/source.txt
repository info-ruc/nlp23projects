乾为天、为圜、为君、为父、为玉、为金、为寒、为冰、为大赤、为良马、为瘠马、为驳马、为木果。
坎为水、为沟渎、为隐伏、为矫輮、为弓轮。其於人也，为加忧、为心病、为耳痛、为血卦、为赤。
其於马也，为美脊、为亟心、为下首、为薄蹄、为曳。
其於舆也，为多眚。
为通、为月、为盗。
其於木也，为坚多心。
离为火、为日、为电、为中女、为甲胄、为戈兵。其於人也，为大腹，为乾卦。
为鳖、为蟹、为蠃、为蚌、为龟。
其於木也，为科上槁。
艮为山、为径路、为小石、为门阙、为果苽、为阍寺、为指、为狗、为鼠、为黔喙之属。
其於木也，为坚多节。
兑为泽、为少女、为巫、为口舌、为毁折、为附决。
其於地也，刚卤。
为妾、为羊。
