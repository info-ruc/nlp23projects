欧阳文忠常爱林逋诗 草泥行郭索，云木叫钩辀 之句，文忠以谓语新而属对新切。钩辀，鹧鸪声也，李群玉诗云： 方穿诘曲崎岖路，又听钩辀格磔声。 
郭索，蟹行貌也。扬雄《太玄》曰： 蟹之郭索，用心躁也。 
韩退之集中《罗池神碑铭》有 春与猿吟兮秋与鹤飞 ，今验石刻，乃 春与猿吟兮秋鹤与飞。 
古人多用此格，如《楚词》： 吉日兮辰良 ，又 蕙肴蒸兮兰藉，奠桂酒兮椒浆。 
盖欲相错成文，则语势矫健耳。
杜子美诗： 红飰啄余鹦鹉粒，碧梧栖老凤凰枝。 此亦语反而意全。
韩退之《雪诗》： 舞镜鸾窥沼，行天马度桥。 亦效此体，然稍牵强，不若前人之语浑成也。
诗人以诗主人物，矿虽小诗，莫不埏蹂极工而后已。所谓旬锻月炼者，信非虚言。
小说崔护《题城南诗》，其始曰： 去年今日此门中，人面桃花相映红。
人面不知何处去，桃花依旧笑春风。 
后以其意未全，语未工，改第三句曰： 人面只今何处在。 
至今传此两本，唯《本事诗》作 只今何处在。 
唐人工诗，大率多如此，虽有两 今 字，不恤也，取语意为主耳，后人以其有两 今 字，只多行前篇。
唐人作富贵诗，多纪其奉养器服之盛，乃贫眼所惊耳，如贯休《富贵曲》云： 刻成筝柱雁相挨。 
此下里鬻弹者皆有之，何足道哉！又韦楚老《蚊诗》云： 十幅红绡围夜玉。 
十幅红绡为帐，方不及四五尺，不知如何伸脚？
此所谓不曾近富儿家。
王圣美治字学，演其义以为右文。
古之字书，皆从左文。
凡字，其类在左，其义在右。
如木类，其左皆从木。
所谓右文者，如戋，小也，水之小者曰浅，金之小者曰钱，歹而小者曰残，贝之小者曰贱。
如此之类，皆以戋为义也。
王圣美为县令时，尚未知名，谒一达官，值其方与客谈《孟子》，殊不顾圣美。
圣美窃哂其所论。
久之，忽顾圣美曰： 尝读《孟子》否？ 
圣美对曰： 本生爱之，但都不晓其义。 
主人问： 不晓何义？ 
圣美曰： 从头不晓。 
主人曰： 如何从头不晓？
试言之。 
圣美曰：  孟子见梁惠王 ，已不晓此语。 
达官深讶之，曰： 此有何奥义？ 
圣美曰： 既云孟子不见诸侯，因何见梁惠王？ 
其人愕然无对。
往歳士人多尚对偶为文。穆修、张景辈始为平文，当时谓之古文。
穆、张尝同造朝，待旦于东华门外，方论文次，适见有奔马践死一犬，二人各记其事，以较工拙。
穆修曰： 马逸，有黄犬遇蹄而毙。 
张景曰： 有犬死奔马之下。 
时文体新变，二人之语皆拙涩。当时已谓之工，传之至今。
古人诗有 风定花犹落 之句，以谓无人能对。
王荆公以对 鸟鸣山更幽 。 鸟鸣山更幽 本宋王籍诗，元对 蝉噪林逾静，鸟鸣山更幽 ，上下句只是一意； 风定花犹落，鸟鸣山更幽 则上句乃静中有动，下句动中有静。
荆公始为集句诗，多者至百韵，皆集合前人之句，语意对偶，往往亲切，过于本诗。
后人稍稍有效而为者。
毗陵郡士人家有一女，姓李氏，方年十六歳，颇能诗，甚有佳句，吴人多得之。
有《拾得破钱诗》云： 半轮残月掩尘埃，依稀犹有开元字。
想得清光未破时，买尽人间不平事。 
又有《弹琴诗》云： 昔年刚笑卓文君，岂信丝桐解误身。
今日未弹心已乱，此心元自不由人。 
虽有情致，乃非女子所宜也。
