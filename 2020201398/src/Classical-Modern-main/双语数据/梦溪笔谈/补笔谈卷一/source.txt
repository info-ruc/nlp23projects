旧制，馆职自校勘以上，非特除者，皆先试，唯检讨不试。
初置检讨官，只作差遣，未比馆职故也。
后来检讨给职钱，并同带职在校勘之上，亦承例不试。
兴国中，琴待诏朱文济鼓琴为天下第一。
京师僧慧日大师夷中尽得其法，以授越僧义海，海尽夷中之艺，乃入越州法华山习之，谢绝过从，积十年不下山，昼夜手不释弦，遂穷其妙。
天下从海学琴者辐辏，无有臻其奥。
海今老矣，指法于此遂绝。
海读书，能为文，士大夫多与之游，然独以能琴知名。
海之艺不在于声，其意韵萧然，得于声外，此众人所不及也。
古乐钟皆扁，如盒瓦。
盖钟圆则声长，扁则声短。
声短则节，声长则曲。
节短处声皆相乱，不成音律。
后人不知此意。悉为扁钟，急叩之多晃晃尔，清浊不復可辨。建茶之美者号 北苑茶 。
今建州凤凰山，土人相传，谓之北苑，言江南尝置官领之，谓之北苑使。
余因读《李后主人集》有《北苑诗》及《文苑纪》，知北苑乃江南禁苑，在金陵，非建安也。
江南北苑使，正如今之内园使。
李氏时有北苑使，善制茶，人竞贵之，谓之 北苑茶 。如今茶器中有 学士瓯 之类，皆因人得名，非地名也。
丁晋公为《北苑茶录》云： 北苑，地名也，今曰龙焙。 
又云： 苑者，天子园囿之名。
此在列郡之东隅，缘何却名北苑？ 
丁亦自疑之。
盖不知北苑茶本非地名，始因误传，自晋公实之于书，至今遂谓之北苑。
古人引《诗》，多举《诗》之断章。断音段，读如断截之断，谓如一诗之中，只断取一章或一二句取义，不取全篇之义，故谓之断章。今之人多读为断章，断音锻，谓诗之断句，殊误也。《诗》之末句，古人只谓之 卒章， 近世方谓 断句 。
