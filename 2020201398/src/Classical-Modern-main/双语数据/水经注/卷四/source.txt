又南过河东北屈县西，河水南径北屈县故城西，西四十里有风山，上有穴如轮，风气萧瑟，习常不止，当其冲飘也，略无生草，盖常不定，众风之门故也。
风山西四十里，河南孟门山。
《山海经》曰：孟门之山，其上多金玉，其下多黄垩、涅石。
《淮南子》曰：龙门未辟，吕梁未凿，河出孟门之上，大溢逆流，无有丘陵，高阜灭之，名曰洪水。
大禹疏通，谓之孟门。
故《穆天子传》曰：北登孟门，九河之隥。
孟门，即龙门之上口也，实为河之巨阨，兼孟门津之名矣。
此石经始禹凿，河中漱广，夹岸崇深，倾崖返捍，巨石临危，若坠复倚。
古之人有言，水非石凿，而能入石，信哉！
其中水流交冲，素气云浮，往来遥观者，常若雾露沾人，窥深悸魄。
其水尚崩浪万寻，悬流千丈，浑洪赑怒，鼓若山腾，浚彼颓叠，迄于下口。
方知慎子下龙门，流浮竹，非驷马之追也。
又有燕完水注之，异源合舍，西流注河。
河水又南得鲤鱼，历涧东入，穷溪首便其源也。
《尔雅》曰：鳝，鲔也。出巩穴，三月则上渡龙门，得渡为龙矣，否则，点额而还。
非夫往还之会，何能便有兹称乎？
河水又南，羊求水入焉。
水东出羊求川，西径北屈县故城南。
城，即夷吾所奔邑也，王莽之朕北也。
《汲郡古文》曰：翟章救郑，次于南屈。
应劭曰：有南，故加北。
《国语》曰：二五言于献公曰：蒲与二屈，君之疆也。
其水西流，注于河。
河又南为采桑津。
《春秋》僖公八年，晋里克败狄于采桑是也。
赤水出西北罢谷川东，谓之赤石川，东入于河。
河水又南合蒲水。
西则两源并发，俱导一山，出西河阴山县，王莽之山宁也。
阴山东麓，南水东北与长松水合，水西出丹阳山东，东北流，左入蒲水，蒲水又东北与北溪会，同为一川，东北注河。
河水又南，丹水西南出丹阳山，东北径冶官东。
俗谓之丹阳城，城之左右，犹有遗铜矣。
其水东北会白水口，水出丹山东，而西北注之，丹水又东北入河。
河水又南，黑水西出丹山东，而东北入于河。
河水又南至崿谷，傍谷东北穷涧，水源所导也，西南流注于河。
河水又南，洛水自猎山枝分东派，东南注于河。
昔魏文侯筑馆洛阴，指谓是水也。
又南过皮氏县西，皮氏县，王莽之延平也，故城在龙门东南，不得延径皮氏，方届龙门也。
又南出龙门口，汾水从东来注之。
昔者大禹导河积石，疏决梁山，谓斯处也。即《经》所谓龙门矣。
《魏土地记》曰：梁山北有龙门山，大禹所凿，通孟津河口，广八十步，岩际镌迹，遗功尚存。
秦惠文王十一年，更从今名矣。
王莽之冀亭也。
其水东南注于河。
昔韩信之袭魏王豹也，以木罂自此渡。
河水又南，右合陶渠水，水出西北梁山，东南流径汉阳太守殷济精庐南，俗谓之子夏庙。
陶水又南径高门南，盖层阜堕缺，故流高门之称矣。
又东南径华池南。
池方三百六十步，在夏阳城西北四里许。
故司马迁《碑文》云：高门华池，在兹夏阳。
今高门东去华池三里。
溪水又东南径夏阳县故城南。
服虔曰：夏阳，虢邑也，在太阳东三十里。
又历高阳宫北，又东南径司马子长墓北。
墓前有庙，庙前有碑。
永嘉四年，汉阳太守殷济瞻仰遗文，大其功德，遂建石室，立碑树桓。
《太史公自叙》曰：迁生于龙门。
是其坟墟所在矣。
溪水东南流入河。
昔魏文侯与吴起浮河而下，美河山之固，即于此也。
河水又南，徐水注之。水出西北梁山，东南流径汉武帝登仙宫东，东南流，绝强梁原。
右径刘仲城北，是汉祖兄刘仲之封邑也。
故徐广《史记音义》曰：阳，国名也，高祖八年，侯刘仲是也。
其水东南径子夏陵北，东入河。
河水又南径子夏石室东，南北有二石室，临侧河崖，即子夏庙室也。
《封禅书》曰元鼎四年，始立后土祠于汾阴脽丘是也。
又有万岁宫，汉宣帝神爵元年幸万岁宫，东济大河，而神鱼舞水矣。
昔赵简子沉栾徼于此，曰：吾好声色，而是子致之；吾好士，六年不进一人，是长吾过而黜吾善，君子以为能谴矣。
河水又径阳城东。周威烈王之十七年，魏文侯伐秦至郑，还筑汾阴脽阳，即此城也。
故有莘邑矣，为太姒之国。《诗》云：在之阳，在渭之涘。
又曰：缵女维莘，长子维行。
谓此也。
城北有瀵水，南去二水各数里，其水东径其城内，东入于河。
又于城内侧中，有瀵水东南出城，注于河。
城南又有瀵水，东流注于河。
水南犹有文母庙，庙前有碑，去城十五里。水，即水也，县取名焉。
故应劭曰：在水之阳也。
河水又南，瀵水入焉。
水出汾阴县南四十里，西去河三里，平地开源，濆泉上涌，大几如轮，深则不测，俗呼之为瀵魁。
古人壅其流以为陂水，种稻，东西二百步。南北百余步，与阳瀵水夹河，河中渚上，又有一瀵水，皆潜相通。
故吕忱曰：《尔雅》，异出同流为瀵水。
其水西南流，历蒲坂西，西流注于河。
河水又南径陶城西。
舜陶河滨，皇甫士安以为定陶，不在此也。然陶城在蒲坂城北，城，即舜所都也。
南去定山不远，或耕或陶，所在则可，何必定陶，方得为陶也？舜之陶也，斯或一焉。
孟津有陶河之称，盖从此始之。
南对蒲津关。汲冢《竹书纪年》，魏襄王七年，秦王来见于蒲坂关，四月，越王使公师隅来献乘舟，始罔及舟三百，箭五百万，犀角、象齿焉。
又南过蒲坂县西，《地理志》曰：县，故蒲也。王莽更名蒲城。
应劭曰：秦始皇东巡，见有长坂，故加坂也。
孟康曰：晋文公以赂秦。秦人还蒲于魏，魏人喜，曰：蒲反矣，故曰蒲反也。
薛瓒注《汉书》曰：《秦世家》以垣为蒲反。然则本非蒲也。
皇甫谧曰：舜所都也。
或言蒲坂，或言平阳及潘者也。
今城中有舜庙，魏秦州刺史治。
太和迁都罢州，置河东郡，郡多流杂，谓之徙民。
民有姓刘名堕者，宿擅工酿，采挹河流，酝成芳酎，悬食同枯枝之年，排于桑落之辰，故酒得其名矣。
然香醑之色，清白若滫浆焉，别调氛氲，不与他同，兰薰麝越，自成馨逸，方土之贡，选最佳酌矣。
自王公庶友，牵拂相招者，每云：索郎有顾，思同旅语。
索郎反语为桑落也，更为籍征之隽句，中书之英谈。
郡南有历山，谓之历观。舜所耕处也，有舜井。
妫、汭二水出焉，南曰妫水，北曰妫水，西径历山下，上有舜庙。
周处《风土记》曰：旧说，舜葬上虞。
又《记》云：耕于历山。
而始宁、剡二县界上，舜所耕田，于山下多柞树，吴、越之间，名柞为枥，故曰历山。
余案周处此志为不近情，传疑则可，证实非矣。
安可假木异名，附山殊称，强引大舜，即比宁壤，更为失志记之本体，差实录之常经矣。
历山、妫、汭，言是则安，于彼乖矣。
《尚书》所谓釐降二女于妫汭也。
孔安国曰：居妫水之内。
王肃曰：妫汭，虞地名。
皇甫谧曰：纳二女于妫水之汭，马季长曰：水所出曰汭。
然则汭似非水名，而今见有二水异源同归，浑流西注入于河。
河水南径雷首山西，山临大河，北去蒲坂三十里，《尚书》所谓壶口雷首者也。
俗亦谓之尧山，山上有故城，世又曰尧城。
阚駰曰：蒲坂，尧都。
按《地理志》曰：县有尧山、首山祠，雷首山在南。
事有似而非，非而似，千载吵邈，非所详耳。
又南，涑水注之，水出河北县雷首山。
县北与蒲坂分，山有夷齐庙。
阚駰《十三州志》曰：山，一名独头山，夷齐所隐也。
山南有古冢，陵柏蔚然，攒茂丘阜，俗谓之夷齐墓也。
其水西南流，亦曰雷水。
《穆天子传》曰：壬戌，天子至于雷首，犬戎胡觞天子于雷首之阿，乃献良马四六，天子使孔牙受之于雷水之于是也。
昔赵盾田首山，食祁弥明翳桑之下，即于此也。
涑水又西南流，注于河，《春秋左传》谓之涑川者也，俗谓之阳安涧水。
又南至华阴潼关，渭水从西来注之。
《春秋左氏》僖公二十四年，秦伯纳之，及河，子犯以壁授公子曰：臣负羁纵，从君巡于天下，臣之罪多矣，臣犹知之，而况君乎？
请由此亡。公子曰：所不与舅氏同心者，有如白水。
投璧于此。
子推笑曰：天开公子，子犯以为功，吾不忍与同位，遂逃焉。
河水历船司空，与渭水会。
《汉书。地理志》：旧京兆尹之属县也。
左丘明《国语》云：华岳本一山当河，河水过而曲行，河神巨灵，手荡脚踏，开而为两，今掌足之迹，仍存华岩。
《开山图》曰：有巨灵胡者，遍得坤元之道，能造山川，出江河，所谓巨灵赑屭，首冠灵山者也。
常有好事之士，故升华岳而观厥迹焉。
自下庙历列柏南行十一里，东回三里，至中祠，又西南出五里，至南祠，谓之北君祠，诸欲升山者，至此皆祈请焉。
从此南入谷七里，又届一祠，谓之石养父母，石龛、木主存焉。
自此西南出六里，又至一祠，名曰胡越寺，神像有童子之容，从祠南历夹岭，广裁三尺余，两箱悬崖数万仞，窥不见底，祀祠有感，则云与之平，然后敢度，犹须骑岭抽身，渐以就进，故世谓斯岭为搦岭矣。度此二里，便届山顶。
上方七里，灵泉二所：一名蒲池，西流庄于涧；一名太上泉，东注涧下。
上宫神庙近东北隅，其中塞实杂物，事难详载。
自上富东北出四百五十步，有屈岭，东南望巨灵手迹，惟见洪崖、赤壁而已。都无山下上观之分均矣。
河在关内南流，潼激关山，因谓之潼关。
濩水注之，水出松果之山。
北流径通谷，世亦谓之通谷水，东北注于河，《述征记》所谓潼谷水者也。
或说因水以名地也。
河水自潼关东北流，水侧有长坂，谓之黄巷坂。
坂傍绝涧，陟此坂以升潼关，所谓溯黄巷以济潼矣。
历北出东崤，通谓之函谷关也。
其中多野马，造父于此得骅骝、绿耳、盗骊之乘，以献周穆王，使之驭以见西王母。
湖水又北径湖县东，而北流入于河。
《魏土地记》曰：宏农湖县有轩辕黄帝登仙处。
黄帝采首山之铜，铸鼎于荆山之下，有龙垂胡于鼎，黄帝登龙，从登者七十人，遂升于天。
故名其地为鼎胡。
荆山在冯翊，首山在蒲坂，与湖县相连。
《晋书地道记》、《太康记》并言胡县也。
汉武帝改作湖。
俗云黄帝自此乘龙上天也。
《地理志》曰：京兆湖县有周天子祠二所，故曰胡，不言黄帝升龙也。
《山海经》曰：西九十里曰夸父之山，其木多棕、柟，多竹箭，其阳多玉，其阴多铁，其北有林焉，名曰桃林，其中多马，湖水出焉，北流注于河。
故《三秦记》曰：桃林塞在长安东四百里，若有军马经过，好行则牧华山，休息林下；恶行则决河漫延，人马不得过矣。
河水又东合柏谷水，水出宏农县南石堤山，山下有石堤祠。
铭云：魏甘露四年，散骑常侍、征南将军、豫州刺史、领宏农太守、南平公之所经建也。
其水北流，径其亭下。
晋公子重耳出亡及柏谷，卜适齐、楚，狐偃曰：不如之翟。
汉武帝尝微行此亭，见馈亭长妻。
谓此亭也，谷水又北流入于河。
河水又东，右合门水，门水，即洛水之枝流者也。
洛水自上洛县东北于拒阳城西北，分为二水。枝渠东北出，为门水也。
门水又东北历阳华之山，即《山海经》所谓阳华之山，门水出焉者也。
又东北历峡，谓之鸿关水。
水东有城，即关亭也，水西有堡，谓之鸿关堡，世亦谓之刘、项裂地处，非也。
余按上洛有鸿胪围池，是水津渠沿注，故谓斯川为鸿胪涧，鸿关之名，乃起是矣。
门水又东北历邑川，二水注之。
左水出于阳华之阴，东北流，径盛墙亭西，东北流，与右水合。
右水出阳华之阳，东北流，径盛墙亭东，东北与左水合。
即《山海经》所谓姑之水出于阳华之阴，东北流注于门水者也。
又东北，烛水注之，水有二源，左水南出于衙岭，世谓之石城山，其水东北流，径石城西，东北合右水；右水出石城山，东北径石城东，东北入左水。
《地理志》曰：烛水出衙岭下谷。
《开山图》曰：衙山在函谷山西南。
是水乱流，东注于姑之水。二水悉得通称矣。
历涧东北出，谓之开方口。水侧有阜，谓之方伯堆。
宋奋武将军鲁方平、建武将军薛安都等，与建威将军柳元景北入，军次方伯堆者也。
堆上有城，即方平所筑也。
又东北径邑川城南，即汉封窦门之故邑，川受其名，亦曰窦门，城在函谷关南七里。又东北，田渠水注之。
水出衙山之白石谷，东北流径故丘亭东，是薛安都军所从城也。
其水又径鹿蹄山西，山石之上有鹿蹄，自然成著，非人功所刊。
历田渠川，谓之田渠水，西北流注于烛水。
烛水又北入门水。水之左右，即函谷山也。
门水又北径宏农县故城东。城即故函谷关校尉旧治处也，终军弃繻于此。
燕丹、盂尝亦义动鸡鸣于其下，可谓深心有感，志诚难夺矣。
昔老子西入关，尹喜望气于此也。
故赵至《与嵇茂齐书》曰：李叟入秦，及关而叹。
亦言《与嵇叔夜书》及关尹望气之所，异说纷纶，并未知所定矣。
汉武帝元鼎四年，徒关于新安县，以故关为弘农县、弘农郡治。
王莽更名右队。
刘桓公为郡，虎相随渡河，光武问而善之。
其水侧城北流而注于河。
河水于此，有浢津之名。
说者咸云，汉武微行柏谷，遇辱窦门，又感其妻深识之馈，既返玉阶，厚赏赍焉，赐以河津，令其鬻渡。今窦津是也。
故潘岳《西征赋》云：酬匹妇其已泰，胡厥夫之谬官，袁豹之徒，并以为然。
余案河之南畔，夹侧水濆有津，谓之浢津。
河北县有浢水，南入于河，河水故有浢津之名，不从门始，盖事类名同，故作者疑之。
《竹书》、《穆天子传》曰：天子自窴軨，乃次于浢水之阳，丁亥，入于南郑。
考其沿历所踵，路直斯津，以是推之，知非因门矣，俗或谓之偃乡涧水也。
河水又东，左合一水，其水二源疏引，俱导薄山，南流会成一川。
其二水之内，世谓之闲原。言虞芮所争之田，所未详矣。
又南注于河。
河之右，曹水注之，水出南山，北径曹阳亭西。
陈涉遣周章入秦，少府章邯斩之于此。
魏氏以为好阳。
《晋书地道记》曰：亭在弘农县东十三里。
其水西北流，入于河。
河水又东，菑水注之。
水出常烝之山，西北径曲沃城南，又屈径其城西，西北入河。
诸注述者，咸言曲沃在北，此非也。
魏司徒崔浩以为曲沃地名也。
余案《春秋》文公十三年，晋侯使詹嘉守桃林之塞，处此以备秦。
时以曲沃之官守之故，曲沃之名，遂为积古之传矣。
河水又东得七里涧，涧在陕城西七里，故因名焉。
其水自南山通河，亦谓之曹阳坑。
是以潘岳《西征赋》曰：行于漫渎之口，憩于曹阳之墟。
袁豹、崔浩亦不非其地矣。
余按《汉书》，昔献帝东迁，逼以寇难，李傕、郭汜追战于弘农涧，天子遂露次曹阳。
杨奉、董承，外与傕和，内引白波、李乐等破傕，乘舆于是得进。
复来战，奉等大败，兵相连缀四十余里，方得达陕。
以是推之，似非曹阳。
然以《山海经》求之，菑、曹字相类，是或有曹阳之名也。
河水又东合潐水，水导源常烝之山。俗谓之为于山，盖先后之异名也。
山在陕城南八十里。其川二源双导，同注一壑，而西北流注于河。
又东过陕县北，橐水出橐山，西北流。
又有崖水出南山北谷，径崖峡，北流与干山之水会。
水出于山东谷，两川合注于崖水。又东北注橐水，橐水北流出谷，谓之漫涧矣。
与安阳溪水合，水出石崤南，西径安阳城南。
汉昭帝封上官桀为侯国。潘岳所谓我徂安阳也。
东合漫涧水。水北有逆旅亭，谓之漫口客舍也。
又西径陕县故城南，又合一水，谓之渎谷水，南出近溪，北流注橐。
橐水又西北径陕城西，西北入于河。
河北对茅城。故茅亭，茅戎邑也。
《公羊》曰晋败之大阳者也。
献帝东迁，日夕潜渡，坠坑争舟，舟指可掬，亦是处矣。
又东过大阳县南，交涧水出吴山，东南流入河，河水又东。
路涧水亦出吴山，东径大阳城西，西南流入于河。
河水又东径大阳县故城南。
《竹书纪年》曰：晋献公十有九年，献公会虞师伐虢，灭下阳；虢公丑奔卫，献公命瑕父吕甥邑于虢都。
《地理志》曰：北虢也，有天子庙，王莽更名勤田。
应劭《地理风俗记》曰：城在大河之阳也。
傅岩东北十余里，即巅軨坂也，《春秋左传》所谓入自巅軨者也。
有东、西绝涧，左右幽空穷深，地壑中则筑以成道，指南北之路，谓之为軨桥也。
傅说佣隐，止息于此，高宗求梦得之是矣。
桥之东北有虞原，原上道东，有虞城。尧妻舜以嫔于虞者也。
周武王以封太伯后虞仲于此，是为虞公。
《晋太康地记》所谓北虞也。
城东有山，世谓之五家冢，冢上有虞公庙。
《春秋谷梁传》曰：晋献公将伐虢，荀息曰：君何不以屈产之乘，垂棘之璧，假道于虞。
公曰：此晋国之宝也。
曰：是取中府置外府也。
公从之。及取虢灭虞，乃牵马操璧，璧则犹故，马齿长矣。
即宫之奇所谓虞，虢其犹辅车相依，唇亡则齿寒，虢亡，虞亦亡矣。
其城北对长坂二十许里，谓之虞坂。
戴延之曰：自上及下，七山相重。
《战国策》曰：昔骐骥驾盐车上于虞坂，迁延负辕而不能进。此盖其困处也。
桥之东北山溪中，有小水西南庄沙涧，乱流径大阳城东。河北郡治也。
沙涧水南流注于河。
河水又东，左合积石、土柱二溪。
并北发大阳之山，南流入于河。
是山也，亦通谓之为薄山矣。
故《穆天子传》曰：天子自監，己丑，南登于薄山窴軨之隥，乃宿于虞是也。
又东过砥柱间，砥柱，山名也。
昔禹治洪水，山陵当水者凿之，故破山以通河。
河水分流，包山而过，山见水中若柱然，故曰砥柱也。
三穿既决，水流疏分，指状表目，亦谓之三门矣。
山在虢城东北、大阳城东也。
《搜神记》称齐景公渡于江、沈之河，鼋衔左骖，没之，众皆惕。古冶子于是拔剑从之，邪行五里，逆行三里，至于砥柱之下，乃鼋也。
左手待鼋头，右手挟左骖，燕跃鹄踊而出，仰天大呼，水为逆流三百步，观者皆以为河伯也。
亦或作江、沅字者也，若因地而为名，则宜在蜀及长沙。
汉鸿嘉四年，杨焉言从河上下，患砥柱隘，可镌广之。
上乃令焉镌之，裁没水中，不能复去，而令水益湍怒，害甚平日。
魏景初二年二月，帝遣都督沙丘部、监运谏议大夫寇慈，帅工五千人，岁常修治，以平河阻。
晋泰始三年正月，武帝遣监运大中大夫赵国、都匠中郎将河东乐世，帅众五千余人，修治河滩，事见《五户祠铭》。
虽世代加功，水流漰渀，涛波尚屯。及其商舟是次，鲜不踟蹰难济，故有众峡诸滩之言。
五户，滩名也，有神祠，通谓之五户将军，亦不知所以也。
又东过平阴县北，清水从西北来注之。
清水出清廉山之西岭，世亦谓之清营山。
其水东南流，出峡，峡左有城，盖古关防也。
清水历其南，东流径皋落城北。
眼虔曰：赤翟之都也。
世谓之倚毫城，盖读声近转，因失实也。
《春秋左传》所谓晋侯使太子申生伐东山皋落氏者也。
与倚毫川水合，水出北山矿谷，东南流注于清。
清水又东径清廉城南，又东南流，右会南溪水，水出南山而东注清水。
清水又东合干枣涧水，水出石人岭下，南流，俗谓之扶苏水。又南历奸苗北马头山，亦曰白水原，西南径垣县故城北。
《史记》，魏武侯二年城安邑至垣，即是县也。
其水西南流，注清水。
水色白浊，初会清流，乃有玄素之异也。
清水又东南径阳壶城东，即垣县之壶亭丘。
晋迁宋五大夫所居也。
清水又东南流注于河。
河水又东与教水合，水出垣县北教山，南径辅山。
山高三十许里，上有泉源，不测其深，山顶周圆五六里，少草木。
《山海经》曰：孟门东南有平山，水出于其上，潜于其下。
又是王屋之次，疑即平山也。
其水南流，历鼓钟上峡，悬洪五丈，飞流注壑，夹岸深高，壁立直上，轻崖秀举，百有余丈，峰次青松，岩悬赬石，于中历落，有翠柏生焉，丹青绮分，望若图绣矣。水广十许步，南流历鼓钟川，分为二涧：一涧西北出，百六十许里，山岫回岨，才通马步。
今闻喜县东北谷口，犹有于河里，故沟存焉，今无复有水。
一水历冶官西，世人谓之鼓钟城。城之左右，犹有遗铜及铜钱也。
城西阜下有大泉，西流注涧，与教水合，伏入石下，南至下峡。
《山海经》曰：鼓钟之山，帝台之所以觞百神。即是山也。
其水重源又发，南至西马头山东截坡下，又伏流南十余里，复出，又谓之伏流水，南入于河。
《山海经》曰：教山，教水出焉，而南流注于河。
是水冬于夏流，实惟于河也，今世人犹谓之为干涧矣。
河水又与畛水合。
水出新安县青要山，今谓之疆山，其水北流入于河。
《山海经》曰：青要之山，畛水出焉。即是水也。
河水又东，正回之水入焉，水出騩山，疆山东阜也。
东流，俗谓之疆川水，与石瓜畴川合。
水出西北石涧中，东南流注于疆川水。
疆川水又东径疆冶铁官东，东北流注于河。
河水又东合庸庸之水，水出河东垣县宜苏山，俗谓之长泉水。
《山海经》曰：水多黄贝，伊洛门也。
其水北流，分为二水，一水北入河，一水又东北流注于河。
河水又东径平阴县北。
《地理风俗记》曰：河南平阴县，故晋阴地，阴戎之所居。
又曰：在平城之南，故曰平阴也，三老董公说高祖处，陆机所谓皤皤董叟，谟我平阴者也。
魏文帝改曰河阴矣。
河水又会濝水，水出垣县王屋山西濝溪，夹山东南流，径故城东，即濝关也。
汉光武建武二年，遣司空王梁北守濝关、天井关，击赤眉别濝，皆降之。
献帝自陕北渡安邑，东出濝关，即是关也。
濝水西屈，径关城南，历轵关南，径苗亭西。
亭，故周之苗邑也。又东流注于河。
《经》书清水，非也。
又东至邓。
洛阳西北四十二里，故邓乡矣。
