凡战，若敌强我弱，敌初来气锐，我之势弱，难以相持，且当避之，伺其疲敝而击之，则胜。
法曰： 避其锐气，击其惰归。 
汉灵帝中平六年，凉州贼王国围陈仓，以皇甫嵩讨之。
董卓请速进，嵩曰： 百战百胜，不如不战而屈之。
是以善用兵者，先为不可胜，以待敌之可胜。
陈仓虽小，城固备，未易拔。
王国虽强，攻陈仓不下，其众必疲，疲而击之，全胜之道也。 
国攻之，终不拔，其众疲敝解去。
嵩进兵追击之。卓曰： 穷寇勿迫，归众勿遏。 
嵩曰： 不然。 遂独追击而破之。
卓由是有惭色。
