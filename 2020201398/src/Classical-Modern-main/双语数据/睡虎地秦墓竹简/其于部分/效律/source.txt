為都官及縣效律：其有贏、不備，物直之，以其賈多者罪之，勿羸。
官嗇夫、冗吏皆共賞不備之貨而入贏。
衡石不正，十六兩以上，貲官嗇夫一甲；不盈十六兩到八兩，貲一盾。
甬不正，二升以上，貲一甲；不盈二升到一升，貲一盾。
斗不正，半升以上，貲一甲；不盈半升到少半升，貲一盾。
半石不正，八兩以上；鈞不正，四兩以上；斤不正，三朱以上；半斗不正，少半升以上；參不正，六分升一以上；升不正，廿分升一以上；黃金衡羸不正，半朱以上，貲各一盾。
數而贏、不備，直百一十錢以到二百廿錢，誶官嗇夫；過二百廿錢以到千一百錢，貲嗇夫一盾；過千一百錢以到二千二百錢，貲官嗇夫一甲；過二千二百錢以上，貲官嗇夫二甲。
縣料而不備者，欽書其縣料之數。
縣料而不備其見數五分一以上，直其賈，其貲、誶如數者然。
十分一以到不盈五分一，直過二百廿錢以到千一百錢，誶官嗇夫；過千一百錢以到二千二百錢，貲官嗇夫一盾；過二千二百錢以上，貲官嗇夫一甲。
百分一以到不盈十分一，直過千一百錢以到二千二百錢，誶官嗇夫；過二千二百錢以上，貲官嗇夫一盾。
同官而各有主，各坐其所主。
官嗇夫免，縣令令人效其官，官嗇夫坐效以貲，大嗇夫及丞除。
縣令免，新嗇夫自效，故嗇夫及丞皆不得除。
甲旅札贏其籍及不備者，入其贏旅衣札，而責其不備旅衣札。
官府臧皮革，數穆風之。
有蠹突者，貲官嗇夫一甲。
器職耳不當籍者，大者貲官嗇夫一盾，小者除。
馬牛誤職耳，及物之不能相易者，貲官嗇夫一盾。
殳、戟、弩，相易，勿以為贏、不備，以職耳不當之律論之。
工稟它縣，到官試之，飲水，水二百斗以上，貲工及吏將者各二甲；不盈二百斗以下到百斗，貲各一甲；不盈百斗以下到十斗，貲各一盾；不盈十斗以下及稟縣中而負者，負之如故。
上節發委輸，百姓或之縣就及移輸者，以律論之。
計用律不審而贏、不備，以效贏、不備之律貲之，而勿令賞。
官嗇夫貲二甲，令、丞貲一甲；官嗇夫貲一甲，令、丞貲一盾。
其吏主者坐以貲、誶如官嗇夫。
其它冗吏、令史掾計者，及都倉、庫、田、亭嗇夫坐其離官屬於鄉者，如令、丞。
尉計及尉官吏節有劾，其令、丞坐之，如它官然。
司馬令史掾苑計，計有劾，司馬令史坐之，如令史坐官計劾然。
計校相繆，自二百廿錢以下，誶官嗇夫；過二百廿錢以到二千二百錢，貲一盾；過二千二百錢以上，貲一甲。
人戶、馬牛一，貲一盾；自二以上，貲一甲。
計脫實及出實多於律程，及不當出而出之，直其賈，不盈廿二錢，除；廿二錢以到六百六十錢，貲官嗇夫一盾；過六百六十錢以上，貲官嗇夫一甲，而復責其出。
人戶、馬牛一以上為大誤。
誤自重，罪一等。
