任法官者為吏，貲二甲。
有興，除守嗇夫、佐居守者，上造以上不從令，貲二甲。
除士吏、發弩嗇夫不如律，及發弩射不中，尉貲二甲。
發弩嗇夫射不中，貲二甲，免，嗇夫任之。
駕騶除四歲，不能駕御，貲教者一盾；免，賞四歲戍。
除吏律為聽命書，法弗行，耐為侯；不辟席立，貲二甲，法。
游士在，亡符，居縣貲一甲；卒歲，責之。
有為故秦人出，削籍，上造以上為鬼薪，公士以下刑為城旦。
游士律當除弟子籍不得，置任不審，皆耐為侯。
使其弟子贏律，及治之，貲一甲；革，二甲。
除弟子律故大夫斬首者，。
分甲以為二甲蒐者，耐。
縣毋敢包卒為弟子，尉貲二甲，免；令，二甲。
輕車、張、引強、中卒所載傅〈傳〉到軍，縣勿奪。
奪中卒傳，令、尉貲各二甲。
驀馬五尺八寸以上，不勝任，奔摯不如令，縣司馬貲二甲，令、丞各一甲。
先賦驀馬，馬備，乃粼從軍者，到軍課之，馬殿，令、丞二甲；司馬貲二甲，法。
吏自佐、史以上負從馬、守書私卒，令市取錢焉，皆。
不當稟軍中而稟者，皆貲二甲，法；非吏，戍二歲；徒食、敦長、僕射弗告，貲戍一歲；令、尉、士吏弗得，貲一甲。
稟卒兵，不完善，丞、庫嗇夫、吏貲二甲，法。敢深益其勞歲數者，貲一甲，棄勞。
中勞律臧皮革橐突，貲嗇夫一甲，令、丞一盾。
臧律省殿，貲工師一甲，丞及曹長一盾，徒絡組廿給。
省三歲比殿，貲工師二甲，丞、曹長一甲，徒絡組五十給。
非歲紅及毋命書，敢為它器，工師及丞貲各二甲。
縣工新獻，殿，貲嗇夫一甲，縣嗇夫、丞、吏、曹長各一盾。
城旦為工殿者，治人百。
大車殿，貲司空嗇夫一盾，徒治五十。
園殿，貲嗇夫一甲，令、丞及佐各一盾，徒絡組各廿給。
園三歲比殿，貲嗇夫二甲而法，令、丞各一甲。
采山重殿，貲嗇夫一甲，佐一盾；三歲比殿，貲嗇夫二甲而法。
殿而不負費，勿貲。
賦歲紅，未取省而亡之，及弗備，貲其曹長一盾。
大官、右府、左府、右采鐵、左採鐵課殿，貲嗇夫一盾。
工擇榦，榦可用而久以為不可用，貲二甲。
工久榦曰不可用，負久者，久者謁用之，而貲工曰不可者二甲。
射虎車二乘為曹。
虎未越泛蘚，從之，虎環，貲一甲。
虎失，不得，車貲一甲。
虎欲犯，徒出射之，弗得，貲一甲。
豹旞，不得，貲一盾。
公車司馬獵律傷乘輿馬，夬革一寸，貲一盾；二寸，貲二盾；過二寸，貲一甲。
課駃騠，卒歲六匹以下到一匹，貲一盾。
志馬舍乘車馬後，毋敢炊飭，犯令，貲一盾。
已馳馬不去車，貲一盾。
膚吏乘馬篤、，及不會膚期，貲各一盾。
馬勞課殿，貲廄嗇夫一甲，令、丞、佐、史各一盾。
馬勞課殿，貲皂嗇夫一盾。
牛大牝十，其六毋子，貲嗇夫、佐各一盾。
羊牝十，其四毋子，貲嗇夫、佐各一盾。
牛羊課匿敖童，及占不審，典、老贖耐，百姓不當老，至老時不用請，敢為酢偽者，貲二甲；典、老弗告，貲各一甲；伍人，戶一盾，皆之。
傅律。徒卒不上宿，署君子、敦長、僕射不告，貲各一盾。
宿者已上守除，擅下，人貲二甲。
冗募歸，辭曰日已備，致未來，不如辭，貲日四月居邊。
軍新論攻城，城陷，尚有棲未到戰所，告曰戰圍以折亡，者，耐；敦長、什伍智弗告，貲一甲；稟伍二甲。
敦表律。戰死事不出，論其後。
有後察不死，奪後爵，除伍人；不死者歸，以為隸臣。
寇降，以為隸臣。
捕律曰：捕人相移以受爵者，耐。
求勿令送逆為它，令送逆為它事者，貲二甲。
戍律曰：同居毋并行，縣嗇夫、尉及士吏行戍不以律，貲二甲。
戍者城及補城，令姑堵一歲，所城有壞者，縣司空署君子將者，貲各一甲；縣司空佐主將者，貲一盾。
令戍者勉補繕城，署勿令為它事；已補，乃令增塞埤塞。縣尉時循視其攻及所為，敢令為它事，使者貲二甲。
