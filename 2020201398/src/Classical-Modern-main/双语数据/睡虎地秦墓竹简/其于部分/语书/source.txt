廿年四月丙戌朔丁亥，南郡守騰謂縣、道嗇夫：古者，民各有鄉俗，其所利及好惡不同，或不便於民，害於邦。
是以聖王作為法度，以矯端民心，去其邪避，除其惡俗。
法律未足，民多詐巧，故後有閒令下者。
凡法律令者，以教道民，去其淫避，除其惡俗，而使之之於為善。
今法律令已具矣，而吏民莫用，鄉俗淫失之民不止，是即法主之明法，而長邪避淫失之民，甚害於邦，不便於民。
故騰為是而脩法律令、田令及為閒私方而下之，令吏明布，令吏民皆明智之，毋巨於罪。
今法律令已布，聞吏民犯法為閒私者不止，私好、鄉俗之心不變，自從令、丞以下智而弗舉論，是即明避主之明法，而養匿邪避之民。
如此，則為人臣亦不忠矣。
若弗智，是即不勝任、不智；智而弗敢論，是即不廉。
此皆大罪，而令、丞弗明智，甚不便。
今且令人案行之，舉劾不從令者，致以律，論及令、丞。
有且課縣官，獨多犯令而令、丞弗得者，以令、丞聞。
以次傳；別書江陵布，以郵行。
凡良吏明法律令，事無不能；有廉絜敦而好佐上；以一曹事不足獨治，故有公心；有能自端，而惡與人辨治，是以不爭書。
惡吏不明法律令，不智事，不廉絜，毋以佐上，緰隨疾事，易口舌，不羞辱，輕惡言而易病人，毋公端之心，而有冒柢之治，是以善斥事，喜爭書。
爭書，因恙瞋目扼以視力，訏詢疾言以視治，醜言麃斫以視險，阬閬強肮以視強，而上猶智之。
故如此者不可不為罰。
發書，移書曹，曹莫受，以告府，府令曹畫之。
其畫最多者，當居曹奏令、丞，令、丞以為不直，志千里使有籍書之，以為惡吏。
