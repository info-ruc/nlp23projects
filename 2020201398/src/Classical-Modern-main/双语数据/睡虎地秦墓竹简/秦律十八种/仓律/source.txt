入禾倉，萬石一積而比黎之為戶。
縣嗇夫若丞及倉、鄉相雜以印之，而遺倉嗇夫及離邑倉佐主稟者各一戶以氣，自封印，皆輒出，餘之索而更為發戶。
嗇夫免，效者發，見雜封者，以隄效之，而復雜封之，勿度縣，唯倉自封印者是度縣。
出禾，非入者是出之，令度之，度之當堤，令出之。
其不備，出者負之；其贏者，入之。
雜出禾者勿更。
入禾未盈萬石而欲增積焉，其前入者是增積，可；其它人是增積，積者必先度故積，當堤，乃入焉。
後節不備，後入者獨負之；而書入禾增積者之名事邑里於廥籍。
萬石之積及未盈萬石而被出者，毋敢增積。
櫟陽二萬石一積，咸陽十萬一積，其出入禾、增積如律令。
長吏相雜以入禾倉及發，見之粟積，義積之，勿令敗。入禾稼、芻，輒為廥籍，上內史。
芻各萬石一積，咸陽二萬一積，其出入、增積及效如禾。禾、芻積出日，上贏不備縣廷。
出之未而已備者，言縣廷，廷令長吏雜封其廥，與出之，輒上數廷；其少，欲一縣之，可。
□□□□□不備，令其故吏與新吏雜先出之。
其故吏弗欲，勿強。
其毋故吏者，令有秩之吏、令史主，與倉□雜出之，而論不備。
雜者勿更；更之而不備，令令、丞與賞不備。
程禾、黍□□□□以書言年，別其數，以稟人。
計禾，別黃、白、青。勿以稟人。
稻後禾孰，計稻後年。已穫上數，別粲、稻。別粲、之襄，歲異積之，勿增積，以給客，到十月牒書數，上內史。
縣上食者籍及它費大倉，與計偕。都官以計時讎食者籍。
種：稻、麻畝用二斗大半斗，禾、麥畝一斗，黍、荅畝大半斗，叔畝半斗。利田疇，其有不盡此數者，可。
其有本者，稱議種之。
縣遺麥以為種用者，殽禾以臧之。
粟一石六斗大半斗，舂之為米一石；米一石為鑿米九斗；九斗為毀米八斗。
稻禾一石。有米委賜，稟禾稼公，盡九月，其人弗取之，勿鼠。
為粟廿斗，舂為米十斗；十斗粲，毀米六斗大半斗。
麥十斗，為三斗。
叔、荅、麻十五斗為一石。稟毀粺者，以十斗為石。
宦者、都官吏、都官人有事上為將，令縣貣之，輒移其稟縣，稟縣以其稟。
已稟者，移居縣責之。
有事軍及下縣者，齎食，毋以傳貣縣。
月食者已致稟而公使有傳食，及告歸盡月不來者，止其後朔食，而以其來日致其食；有秩吏不止。
駕傳馬，一食禾，其顧來有一食禾，皆八馬共。
其數駕，毋過日一食。
駕縣馬勞，有益壺〈壹〉禾之。
妾未使而衣食公，百姓有欲者，之，令就衣食焉，吏輒柀事之。
隸臣妾其從事公，隸臣月禾二石，隸妾一石半；其不從事，勿稟。
小城旦、隸臣作者，月禾一石半石；未能作者，月禾一石。
小妾、舂作者，月禾一石二斗半斗；未能作者，月禾一石。
嬰兒之毋母者各半石；雖有母而與其母冗居公者，亦稟之，禾月半石。
隸臣田者，以二月月稟二石半石，到九月盡而止其半石。
舂，月一石半石。隸臣、城旦高不盈六尺五寸，隸妾、舂高不盈六尺二寸，皆為小；高五尺二寸，皆作之。
小隸臣妾以八月傅為大隸臣妾，以十月益食。
更隸妾節有急事，總冗，以律稟食；不急勿總。
城旦之垣及它事而勞與垣等者，旦半夕參；其守署及為它事者，參食之。
其病者，稱議食之，令吏主。
城旦舂、舂司寇、白粲操土攻，參食之；不操土攻，以律食之。
日食城旦，盡月而以其餘益為後九月稟所。城旦為安事而益其食，以犯令律論吏主者。
舂城旦月不盈之稟。
免隸臣妾、隸臣妾垣及為它事與垣等者，食男子旦半夕參，女子參。食囚，日少半斗。
隸臣欲以人丁粼者二人贖，許之。
其老當免老、小高五尺以下及隸妾欲以丁粼者一人贖，許之。
贖者皆以男子，以其贖為隸臣。女子操紅及服者，不得贖。
邊縣者，復數其縣。
畜離倉。用犬者，畜犬期足。
