縣各告都官在其縣者，寫其官之用律。
都官歲上出器求補者數，上會九月內史。
有事請，必以書，毋口請，毋請。
官嗇夫免，□□□□□□□其官亟置嗇夫。過二月弗置嗇夫，令、丞為不從令。
除佐必當壯以上，毋除士五新傅。
苑嗇夫不存，縣為置守，如廄律。
令史毋從事官府。
非史子，毋敢學學室，犯令者有罪。
下吏能書者，毋敢從史之事。
侯、司寇及下吏毋敢為官府佐、史及禁苑憲。
有實官縣料者，各有衡石羸、斗甬，期。
計其官，毋百姓。
不用者，正之如用者。
有實官高其垣墻。
它垣屬焉者，獨高其置芻廥及倉茅蓋者。
令人勿舍。
非其官人，毋敢舍焉。
善宿衛，閉門輒靡其旁火，慎守唯敬。
有不從令而亡、有敗、失火，官吏有重罪，大嗇夫、丞任之。
毋敢以火入臧府、書府中。
吏已收臧，官嗇夫及吏夜更行官。
毋火，乃閉門戶。
令令史循其廷府。
節新為吏舍，毋依臧府、書府。
