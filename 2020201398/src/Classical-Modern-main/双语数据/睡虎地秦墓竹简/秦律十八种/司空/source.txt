縣、都官用貞、栽為傰牏，及載縣鐘虞〈虡〉用，皆不勝任而折；及大車轅不勝任，折上，皆為用而出之。
官府公車牛者□□□人所。
或私用公車牛，及人食牛不善，牛訾；不攻閒車，車空失，大車；及不芥車，車蕃蓋強折列，其主車牛者及吏、官長皆有罪。
官長及吏以公車牛稟其月食及公牛乘馬之稟，可。
官有金錢者自為買脂、膠，毋金錢者乃月為言脂、膠，期。為鐵攻，以攻公大車。
一脂、攻閒大車一輛，用膠一兩、脂二錘。
攻閒其扁解，以數分膠以之。
為車不勞稱議脂之。
令縣及都官取柳及木楘可用書者，方之以書；毋方者乃用版。
其縣山之多者，以纏書；毋者以蒲、藺以枲萷之。
各以其〈穫〉時多積之。
有罪以貲贖及有責於公，以其令日問之，其弗能入及賞，以令日居之，日居八錢；公食者，日居六錢。
居官府公食者，男子參，女子駟。
公士以下居贖刑罪、死罪者，居於城旦舂，毋赤其衣，勿枸櫝欙杕。
鬼薪白粲，下吏毋耐者，人奴妾居贖貲責於城旦，皆赤其衣，枸櫝欙杕，將司之；其或亡之，有罪。
葆子以上居贖刑以上到贖死，居於官府，皆勿將司。
所弗問而久之，大嗇夫、丞及官嗇夫有罪。
居貲贖責欲代者，耆弱相當，許之。
作務及賈而負責者，不得代。
官作居貲贖責而遠其計所官者，盡八月各以其作日及衣數告其計所官，毋過九月而觱到其官；官相者，盡九月而告其計所官，計之其作年。
百姓有貲贖責而有一臣若一妾，有一馬若一牛，而欲居者，許。
司隸臣妾、城旦舂之司寇、居貲贖責城旦舂者，勿責衣食；其與城旦舂作者，衣食之如城旦舂。
隸臣有妻，妻更及有外妻者，責衣。
人奴妾城旦舂，貣衣食公，日未備而死者，出其衣食。
城旦舂，公食當責者，石卅錢。
居貲贖責者歸田農，種時、治苗時各二旬。
毋令居貲贖責將城旦舂。
城旦司寇不足以將，令隸臣妾將。
居貲贖責當與城旦舂作者，及城旦傅堅、城旦舂當將司者，廿人，城旦司寇一人將。
司寇不，免城旦勞三歲以上者，以為城旦司寇。
城旦舂衣赤衣，冒赤，拘櫝欙杕之。
仗城旦勿將司；其名將司者，將司之。
舂城旦出者，毋敢之市及留舍闠外；當行市中者，回，勿行。
城旦舂毀折瓦器、鐵器、木器，為大車折，輒治之。
直一錢，治十；直廿錢以上，孰治之，出其器。
弗輒治，吏主者負其半。
司寇勿以為僕、養、守官府及除有為。
有上令除之，必復請之。
百姓有母及同牲為隸妾，非適罪而欲為冗邊五歲，毋賞興日，以免一人為庶人，許之。
或贖，欲入錢者，日八錢。
