實官佐、史柀免、徙，官嗇夫必與去者效代者。
節官嗇夫免而效，不備，代者與居吏坐之。
故吏弗效，新吏居之未盈歲，去者與居吏坐之，新吏弗坐；其盈歲，雖弗效，新吏與居吏坐之，去者弗坐，它如律。
倉禾粟，及積禾粟而敗之，其不可食者不盈百石以下，誶官嗇夫；百石以上到千石，貲官嗇夫一甲；過千石以上，貲官嗇夫二甲；令官嗇夫、冗吏共賞敗禾粟。
禾粟雖敗而尚可食，程之，以其秏石數論負之。
度禾、芻稾而不備十分一以下，令復其故數；過十分以上，先索以稟人，而以律論其不備。
入禾，萬石一積而比黎之為戶，籍之曰：是縣入之，縣嗇夫若丞及倉、鄉相雜以封印之，而遺倉嗇夫及離邑倉佐主稟者各一戶，以氣人。
其出禾，有書其出者，如入禾然。
嗇夫免而效，效者見其封及隄，以效之，勿度縣，唯倉所自封印是度縣。
終歲而為出凡曰：倉嗇夫及佐、史，其有免去者，新倉嗇夫，新佐、史主廥者，必以廥籍度之，其有所疑，謁縣嗇夫，縣嗇夫令人復度及與雜出之。
禾贏，入之，而以律論不備者。
禾、芻積廥，有贏、不備而匿弗謁，及者移贏以賞不備，它物當負賞而偽出之以彼賞，皆與同法。
大嗇夫、丞智而弗罪，以平罪人律論之，有與主廥者共賞不備。
至計而上廥籍內史。
入禾、發倉，必令長吏相雜以見之。
芻如禾。
效公器贏、不備，以齎律論及賞，毋齎者乃直之。
公器不久刻者，官嗇夫貲一盾。
