官府受錢者，千錢一畚，以丞、令印印。
不盈千者，亦封印之。
錢善不善，雜實之。
出錢，獻封丞、令，乃發用之。
百姓市用錢，美惡雜之，勿敢異。
布袤八尺，福廣二尺五寸。
布惡，其廣袤不如式者，不行。
錢十一當一布。
其出入錢以當金、布，以律。
賈市居列者及官府之吏，毋敢擇行錢、布；擇行錢、布者，列伍長弗告，吏循之不謹，皆有罪。
有買及買，各嬰其賈；小物不能各一錢者，勿嬰。
官相輸者，以書告其出計之年，受者以入計之。
八月、九月中其有輸，計其輸所遠近，不能逮其輸所之計，□□□□□□□移計其後年，計毋相繆。
工獻輸官者，皆深以其年計之。
都官有秩吏及離官嗇夫，養各一人，其佐、史與共養；十人，車牛一兩，見牛者一人。
都官之佐、史冗者，十人，養一人；十五人，車牛一兩，見牛者一人；不盈十人者，各與其官長共養、車牛，都官佐、史不盈十五人者，七人以上鼠車牛、僕，不盈七人者，三人以上鼠養一人；小官毋嗇夫者，以此鼠僕、車牛。
豤生者，食其母日粟一斗，旬五日而止之，別以之。
有責於公及貲、贖者居它縣，輒移居縣責之。
公有責百姓未賞，亦移其縣，縣賞。
百姓公器及有責未賞，其日以收責之，而弗收責，其人死亡；及隸臣妾有亡公器、畜生者，以其日月其衣食，毋過三分取一，其所亡眾，計之，終歲衣食不以稍賞，令居之，其弗令居之，其人死亡，令其官嗇夫及吏主者代賞之。
縣、都官坐效、計以負賞者，已論，嗇夫即以其直錢分負其官長及冗吏，而人與參辨券，以效少內，少內以收責之。
其入贏者，亦官與辨券，入之。
其責毋敢隃歲，隃歲而弗入及不如令者，皆以律論之。
官嗇夫免，復為嗇夫，而坐其故官以貲賞及有它責，貧窶毋以賞者，稍其秩、月食以賞之，弗得居；其免，令以律居之。
官嗇夫免，效其官而有不備者，令與其稗官分，如其事。吏坐官以負賞，未而死，及有罪以收，抉出其分。
縣、都官以七月糞公器不可繕者，有久識者靡之。
其金及鐵器入以為銅。
都官輸大內，內受買之，盡七月而觱。
都官遠大內者輸縣，縣受買之。
糞其有物不可以須時，求先買，以書時謁其狀內史。
凡糞其不可買而可以為薪及蓋〈蘙〉者，用之；毋用，乃燔之。
傳車、大車輪，葆繕參邪，可。
韋革、紅器相補繕。
取不可葆繕者，乃糞之。
受衣者，夏衣以四月盡六月稟之，冬衣以九月盡十一月稟之，過時者勿稟。
後計冬衣來年。
囚有寒者為褐衣。
為布一，用枲三斤。
為褐以稟衣；大褐一，用枲十八斤，直六十錢；中褐一，用枲十四斤，直六錢；小褐一，用枲十一斤，直卅六錢。
已稟衣，有餘褐十以上，輸大內，與計偕。
都官有用□□□□其官，隸臣妾、舂城旦毋用。
在咸陽者致其衣大內，在它縣者致衣從事之縣。
縣、大內皆聽其官致，以律稟衣。
稟衣者，隸臣、府隸之毋妻者及城旦，冬人百一十錢，夏五十五錢；其小者冬七十七錢，夏四錢。
舂冬人五十五錢，夏四錢；其小者冬四錢，夏卅三錢。隸臣妾之老及小不能自衣者，如舂衣。
亡、不仁其主及官者，衣如隸臣妾。
