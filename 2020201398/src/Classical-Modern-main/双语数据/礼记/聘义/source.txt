聘礼，上公七介，侯、伯五介，子、男三介，所以明贵贱也。
介绍而传命，君子于其所尊弗敢质，敬之至也。
三让而后传命，三让而后入庙门，三揖而后至阶，三让而后升，所以致尊让也。
君使士迎于竟，大夫郊劳，君亲拜迎于大门之内而庙受，北面拜贶，拜君命之辱，所以致敬也。
敬让也者，君子之所以相接也。
故诸侯相接以敬让，则不相侵陵。
卿为上摈，大夫为承摈，士为绍摈。
君亲礼宾，宾私面、私觌、致饔饩、还圭璋、贿赠、飨食燕，所以明宾客君臣之义也。故天子制诸侯，比年小聘，三年大聘，相厉以礼。
使者聘而误，主君弗亲飨食也。所以愧厉之也。
诸侯相厉以礼，则外不相侵，内不相陵。
此天子之所以养诸侯，兵不用而诸侯自为正之具也。
