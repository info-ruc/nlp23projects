凡人主者，猛毅则伐，懦弱则杀，猛毅者何也？
轻诛杀人之谓猛毅。
懦弱者何也，重诛杀人之谓懦弱。
此皆有失彼此。
凡轻诛者杀不辜，而重诛者失有皋，故上杀不辜，则道正者不安；上失有皋，则行邪者不变。
道正者不安，则才能之人去亡；行邪者不变，则群臣朋党；才能之人去亡，则宜有外难，群臣朋党，则宜有内乱。
故曰猛毅者伐，懦弱者杀也。
君之所以卑尊，国之所以安危者，莫要于兵。
故诛暴国必以兵，禁辟民必以刑。
然则兵者外以诛暴，内以禁邪。
故兵者尊主安国之经也，不可废也。
若夫世主则不然。外不以兵，而欲诛暴，则地必亏矣。内不以刑，而欲禁邪，则国必乱矣。
故凡用兵之计，三惊当一至，三至当一军，三军当一战；故一期之师，十年之蓄积殚；一战之费，累代之功尽；今交刃接兵而后利之，则战之自胜者也。
攻城围邑，主人易子而食之，析骸而爨之，则攻之自拔者也。
是以圣人小征而大匡，不失天时，不空地利，用日维梦，其数不出于计。
故计必先定而兵出于竟，计未定而兵出于竟，则战之自败，攻之自毁者也。
