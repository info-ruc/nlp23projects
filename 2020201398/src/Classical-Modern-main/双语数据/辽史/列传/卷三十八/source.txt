景宗即位，释其罪，封宁王，竟如其言。
凡决祸福多此类。保宁中，历彰武、兴国二军节度使。
撰《百中歌》行于世。
魏璘，不知何郡人，以卜名世，太宗得于汴。
天禄元年，上命驰马较迟疾，以为胜负。
问王白及璘孰胜，白奏曰： 赤者胜。 
璘曰： 臣所见，骢马当胜。 
既驰，竟如璘言。
上异而问之，白曰： 今日火王，故知赤者胜。 
璘曰： 不然，火虽王，而上有烟。
以烟察之，青者必胜。 
上嘉之。
五年，察割谋逆，私卜于璘。
璘始卜，谓曰： 大王之数，得一日矣，宜慎之！ 
及乱，果败。
应历中，周兵犯燕，上以胜败问璘。
璘曰： 周姓柴也，燕分火也。
柴入火，必焚。 
其言果验。
璘尝为太平王罨撒葛卜僣立事，上闻之，免死，流乌古部。
一日，节度使召璘，适有献双鲤者，戏曰： 君卜此鱼何时得食？ 
璘良久答曰： 公与仆不出今日，有不测祸，奚暇食鱼？ 
亟命烹之。
未及食，寇至，俱遇害。
