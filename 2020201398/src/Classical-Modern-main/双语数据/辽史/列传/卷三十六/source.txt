耶律官奴，字奚隐，林牙斡鲁之孙。
沉厚多学，详于本朝世系。
嗜酒好佚。
初，征为宿直将军。
重熙九年，以疾去官。
上以官奴属尊，欲成其志，乃许自择一路节度使。
官奴辞曰： 臣愚钝，不任官使。 
加归义军节度使，辄请致政。
官奴与欧里部人萧哇友善，哇谓官奴曰： 仕不能致主泽民，成大功烈，何屑屑为也！
吾与若居林下，以枕簟自随，觞咏自乐，虽不官，无慊焉。 
官奴然之。
时称 二逸 。
乾统间，官奴卒。
