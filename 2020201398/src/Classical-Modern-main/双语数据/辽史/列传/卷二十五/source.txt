耶律陈家奴，字绵辛，懿祖弟葛剌之八世孙。
重熙中，补牌印郎君。
坐直日不至，降本班。
会帝猎，陈家奴逐鹿围内，鞭之二百。
时耶律仁先荐陈家奴健捷比海东青鹘，授御盏郎君。
历鹰坊、尚厩、四方馆副使，改徒鲁古皮室详稳。
会太后生辰，进诗献驯鹿，太后嘉奖，赐珠二琲，杂彩二百段。兄撒钵卒，陈家奴闻讣，不告而去。
帝怒，鞭之。
清宁初，累迁右夷离毕。
适帝与燕国王射鹿俱中，王时年九岁，帝悦，陈家奴应制进诗。
帝喜，解衣以赐。
后皇太子废，帝疑陈家奴党附，罢之。
时西北诸部寇边，以陈家奴为乌古部节度使行军都监，赐甲一属、马二匹，讨诸部，擒其酋送于朝。
侦候者见马踪，意寇至，陈家奴遣报元帅，耶律爱奴视之曰： 此野马也！ 
将出猎，贼至，爱奴战殁。
有司诘按，陈家奴不伏，诏释之。
由是感激，每事竭力。
后诸部复来侵，陈家奴率兵三往，皆克，边境遂宁。
以老告归，不从。
道宗崩，为山陵使，致仕。年八十卒。
