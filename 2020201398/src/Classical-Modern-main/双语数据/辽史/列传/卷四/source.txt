康默记，本名照。
少为蓟州衙校，太祖侵蓟州得之，爱其材，隶麾下。
一切番、汉相涉事，属默记折衷之，悉合上意。
时诸部新附，文法未备，默记推析律意，论决重轻，不差毫厘。
罹禁网者，人人自以为不冤。
顷之，拜左尚书。
神册三年，始建都，默记董役，人咸劝趋，百日而讫事。
五年，为皇都夷离毕。
会太祖出师居庸关，命默记将汉军进逼长芦水寨，俘馘甚众。
天赞四年，亲征渤海，默记与韩知古从。
后大諲歙叛，命诸将攻之。
默记分薄东门，率骁勇先登。
既拔，与韩延徽下长岭府。
军还，已下城邑多叛，默记与阿古只平之。
既破回跋城，归营太祖山陵毕，卒。
佐命功臣其一也。
孙延寿，字胤昌，少倜傥，谓其所亲： 大丈夫为将，当效节边垂，马革裹尸。 
景宗特授千牛卫大将军。
宋人攻南京，诸将既成列，延寿独奋击阵前，敌遂大溃。
以功遥授保大军节度使。
乾亨三年卒。
韩延徽，字藏明，幽州安次人。
父梦殷，累官蓟、儒、顺三州刺史。
延徽少英，燕帅刘仁恭奇之，召为幽都府文学、平州录事参军，同冯道祗候院，授幽州观察度支使。
后守光为帅，延徽来聘，太祖怒其不屈，留之。述律后谏曰： 彼秉节弗挠，贤者也，奈何困辱之？ 
太祖召与语，合上意，立命参军事。
攻党项、室韦，服诸部落，延徽之筹居多。
乃请树城郭，分市里，以居汉人之降者。
又为定配偶，教垦艺，以生养之。
以故逃亡者少。
居久之，慨然怀其乡里，赋诗见意，遂亡归唐。已而与他将王缄有隙，惧及难，乃省亲幽州，匿故人王德明舍。
德明问所适，延徽曰： 吾将复走契丹。 
德明不以为然。
延徽笑曰： 彼失我如失左右手，其见我必喜。 
既至，太祖问故。
延徽曰： 忘亲非孝，弃君非忠。臣虽挺身逃，臣心在陛下。
臣是以复来。 
上大悦，赐名曰匣列。 匣列 ，辽言复来也。
即命为守政事令、崇文馆大学士，中外事悉令参决。
天赞四年，从征渤海，大諲歙乞降。
既而复叛，与诸将破其城，以功拜左仆射。
又与康默记攻长岭府，拔之。
师还，太祖崩，哀动左右。
太宗朝，封鲁国公，仍为政事令。
使晋还，改南京三司使。
世宗朝，迁南府宰相，建政事省，设张理具，称尽力吏。
天禄五年六月，河东使请行册礼，帝诏延徽定其制，延徽奏一遵太宗册晋帝礼，从之。
应历中，致仕。
子德枢镇东平，诏许每岁东归省。九年卒，年七十八。
上闻震悼，赠尚书令，葬幽州之鲁郭，世为崇文令公。
孙资让，寿隆初拜中书侍郎、平章事。
会宋徽宗嗣位，遣使来报，有司按籍，有 登宝位 文，坐是出为崇义军节度使。
改镇辽兴，卒。韩知古，蓟州玉田人，善谋有识量。
太祖平蓟时，知古六岁，为淳钦皇后兄欲稳所得。
后来嫔，知古从焉，未得省见。
久之，负其有，怏怏不得志，挺身逃庸保，以供资用。
其子匡嗣得亲近太祖，因间言。
太祖召见与语，贤之，命参谋议。
神册初，遥授彰武军节度使。
久之，信任益笃，总知汉儿司事，兼主诸国礼仪。
时仪法疏阔，知古援据故典，参酌国俗，与汉仪杂就之，使国人易知而行。
顷之，拜左仆射，与康默记将汉军征渤海有功，迁中书令。
天显中卒，为佐命功臣之一。
子匡嗣。
匡嗣以善医，直长乐宫，皇后视之犹子。
应历十年，为太祖庙详稳。
后宋王喜隐谋叛，辞引匡嗣，上置不问。
初，景宗在藩邸，善匡嗣。
即位，拜上京留守。
顷之，王燕，改南京留守。
保宁末，以留守摄枢密使。
时耶律虎古使宋还，言宋人必取河东，合先事以为备。
匡嗣诋之曰： 宁有是！ 
已而宋人果取太原，乘胜逼燕。
匡嗣与南府宰相沙、惕隐休哥侵宋，军于满城。方阵，宋人请降。
匡嗣欲纳之，休哥曰： 彼军气甚锐，疑诱我也。
可整顿士卒以御。 
匡嗣不听。
俄而宋军鼓噪薄我，众蹙践，尘起涨天。
匡嗣仓卒谕诸将，无当其锋。
众既奔，遇伏兵扼要路，匡嗣弃旗鼓遁，其众走易州山，独休哥收所弃兵械，全军还。
帝怒匡嗣，数之曰： 尔违众谋，深入敌境，尔罪一也；号令不肃，行伍不整，尔罪二也；弃我师旅，挺身鼠窜，尔罪三也；侦候失机，守御弗备，尔罪四也；捐弃旗鼓，损威辱国，尔罪五也。 
促令诛之。
皇后引诸内戚徐为开解，上重违其请。
良久，威稍霁，乃杖而免之。
既而遥授晋昌军节度使。
乾亨三年，改西南面招讨使，卒。
睿智皇后闻之，遣使临吊，赙赠甚厚，后追赠尚书令。
五子：德源，德让，后赐名隆运，德威，德崇，德凝。
