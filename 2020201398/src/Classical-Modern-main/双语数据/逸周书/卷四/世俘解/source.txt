维四月乙未日，武王成辟，四方通殷，命有国。
惟一月丙午，旁生魄，若翼日丁未，王乃步自于周，征伐商王纣。
越若来二月既死魄，越五日，甲子朝，至接于商。则咸刘商王纣，执矢恶臣百人。
太公望命御方来，丁卯至，告以馘俘。
戊辰，王遂御循追祀文王。
时日王立政。
吕他命伐越、戏、方，壬申荒新至，告以馘俘。
侯来命伐，靡集于陈。
辛巳，至，告以馘俘。
甲申，百唶以虎贲誓命伐卫，告以亳俘。
辛亥，荐俘殷王鼎。武王乃翼，矢慓矢宪，告天宗上帝。
王不革服，格于庙，秉语治庶国，籥入九终。王烈祖自太王、太伯、王季、虞公、文王、邑考以列升，维告殷罪，籥人造，王秉黄钺，正国伯。
壬子，王服衮衣，矢琰格庙，籥人造王，秉黄钺，正邦君。
癸丑，荐殷俘王士百人。
籥人造王矢琰、秉黄钺、执戈王奏庸，大享一终，王拜手，稽首。
王定奏庸，大享三终。
凡天智玉，武王则宝与同。
凡武王俘商旧玉有百万。
