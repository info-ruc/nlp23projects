徐则，东海郯人也。
幼沈静，寡嗜欲。
受业于周弘正，善三玄，精于议论，声擅都邑，则叹曰： 名者实之宾，吾其为宾乎！ 
遂怀栖隐之操，杖策入缙云山。
后学数百人，苦请教授，则谢而遣之。
不娶妻，常服巾褐。
陈太建时，应召来憩于至真观。
期月，又辞入天台山，因绝谷养性，所资唯松水而已，虽隆冬洹寒，不服绵絮。
太傅徐陵为之刊山立颂。
初在缙云山，太极真人徐君降之曰： 汝年出八十，当为王者师，然后得道也。 
晋王广镇扬州，知其名，手书召之曰： 夫道得众妙，法体自然，包涵二仪，混成万物，人能弘道，道不虚行。
先生履德养空，宗玄齐物，深明义味，晓达法门。
悦性冲玄，怡神虚白，餐松饵术，栖息烟霞。望赤城而待风云，游玉堂而驾龙凤，虽复藏名台岳，犹且腾实江淮，藉甚嘉猷，有劳寤寐。
钦承素道，久积虚襟，侧席幽人，梦想岩穴。
霜风已冷，海气将寒，偃息茂林，道体休悆。
昔商山四皓，轻举汉庭，淮南八公，来仪籓邸。
古今虽异，山谷不殊，市朝之隐，前贤已说，导凡述圣，非先生而谁！
故遣使人，往彼延请，想无劳束带，贲然来思，不待蒲轮，去彼空谷。
希能屈己，伫望披云。 
则谓门人曰： 吾今年八十一，王来召我，徐君之旨，信而有徵。 
于是遂诣扬州。晋王将请受道法，则辞以时日不便。
其后夕中，命侍者取香火，如平常朝礼之仪。至于五更而死，支体柔弱如生，停留数旬，颜色无变。
晋王下书曰： 天台真隐东海徐先生，虚确居宗，冲玄成德，齐物处外，检行安身。草褐蒲衣，餐松饵术，栖隐灵岳，五十余年。
卓矣仙才，飘然胜气，千寻万顷，莫测其涯。
寡人钦承道风，久餐德素，频遣使乎，远此延屈，冀得虔受上法，式建良缘。
至此甫尔，未淹旬日，厌尘羽化，反真灵府。
身体柔软，颜色不变，经方所谓尸解地仙者哉！
诚复师礼未申，而心许有在，虽忘怛化，犹怆于怀，丧事所资，随须供给。
霓裳羽盖，既且腾云，空椁余衣，讵藉坟垄！
但杖为犹存，示同俗法，宜遣使人，送还天台定葬。 
是时自江都至于天台，在道多见则徒步，云得放还。
至其旧居，取经书道法，分遗弟子，仍令净扫一房，曰： 若有客至，宜延之于此。 
然后跨石梁而去，不知所之。
须臾，尸柩至，方知其灵化。时年八十二。
晋王闻而益异之，赗物千段，遣画工图其状貌，令柳抃为之赞曰： 可道非道，常道无名。上德不德，至德无盈。
玄风扇矣，而有先生。
夙炼金液，怡神玉清。石髓方软，云丹欲成。
言追葛稚，将侣茅嬴。
我王遥属，爰感灵诚。
柱下暂启，河上沉精。留符告信，化杖飞声。
永思灵迹，曷用摅情？
时披素绘，如临赤城。 
时有建安宋玉泉、会稽孔道茂、丹阳王远知等，亦行辟谷，以松水自给，皆为炀帝所重。
