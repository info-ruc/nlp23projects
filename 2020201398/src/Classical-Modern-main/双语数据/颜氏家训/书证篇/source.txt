太公《六韬》，有天陈、地陈、人陈、云鸟之陈。
《论语》曰： 卫灵公问陈於孔子。 
《左传》： 为鱼丽之陈。 
俗本多作 阜 旁车乘之 车 。
案诸陈队，并作陈、郑之 陈 。
河北经传，悉略此字。
其间字有不可得无者。
至如 伯也执殳 ， 於旅也语 ， 回也屡空 心， 风，风也，教也 ，及《诗传》云 不戢，我也；不傩，傩也 ， 不多，多也 如斯之类，傥削此文，颇成废阙。
《诗》言： 青青子衿 ，《传》曰： 青衿，青领也，学子之服。 
按古者斜领下连於衿，故谓领为衿，孙炎、郭璞注《尔雅》，曹大家注《列女传》，并云： 衿，交领也。 
邺下《诗》本既无 也 字，群儒固谬说云： 青衿、青领，是衣两处之名，皆以青为饰。 
用释 青青 二字，其失大矣。
又有俗学，闻经、传中时须 也 字，辄以意加之，每不得所，益成可笑。
《后汉书》： 酷吏樊晔为天水太守，凉州为之歌曰： 宁见乳虎穴，不入冀府寺， 而江南书本 穴 皆误作 六 ，学士因循，迷而不寐。
夫虎豹穴居，事之较者，所以班超云： 不探虎穴，安得虎子？ 
宁当论其六七耶？
客有难主人曰： 今之经典，子皆谓非，《说文》所言，子皆云是，然则许慎胜孔子乎？ 
主人拊掌大笑，应之曰： 今之经典，皆孔子手迹耶？ 
客曰： 今之《说文》，皆许慎手迹乎？ 
答曰： 许慎检以六文，贯以部分，使不得误，误则觉之。
孔子存其义而不论其文也。
先儒尚得改文从意，何况书写流传邓？
必如《左传》止戈为武，反正为乏，虫为蛊，亥有二首六身之类，后人自不得辄改也，安敢以《说文》校其是非哉？
且馀亦不专以《说文》为是也，其有援引经传，与今乖者，未之敢从。
又相如《封禅书》曰： 导一茎六穗于扈，牺双解共抵之兽，此导训择，光武诏云： 非徒有豫养导择之劳，是也。
而《说文》云： 道是禾名。 
引《封禅书》为证；无妨自当有禾名道，非相如所用也。 禾一茎六穗于扈， 岂成文乎？
纵使相如天才鄙拙，强为此语，则下句当云 麟双角共抵之兽， 不得云牺也。
吾尝笑许纯儒，不达文章之体，如此之流，不足凭信，大抵服其为书，隐括有条例，剖析穷根源，郑玄注书，往往引以为证；若不信其说，则冥冥不知一点一画，有何意焉。 
