神仙之事，未可全诬；但性命在天，或难钟值。
人生居世，触途牵絷；幼少之日，既有供养之勤；成立之年，便增妻孥之累。
衣食资须，公私驱役；而望遁迹山林，超然尘滓，千万不遇一尔。
加以金玉之费，炉器所须，益非贫士所办。
学如牛毛，成如麟角。
华山之下，白骨如莽，何有可遂之理？
考之内教，纵使得仙，终当有死，不能出世，不愿汝曹专精於此。
若其爱养神明，调护气息，慎节起卧，均适寒暄，禁忌食饮，将饵药物，遂其所禀，不为夭折者，吾无间然 。
诸药饵法，不废世务也。
庚肩吾常服槐实，年七十馀，目看细字，须发犹黑。
邺中朝士，有单服杏仁、枸杞、黄精、白术、车前得益者甚多，不能一一说尔。
吾尝患齿，摇动欲落，饮食热冷，皆苦疼痛。
见《抱朴子》牢齿之法，早朝叩齿三百下为良；行之数日，即便平愈，今恒持之。
此辈小术，无损於事，亦可修也。
凡欲饵药，陶隐居《太清方》中总录甚备，但须精审，不可轻脱。
近有王爱州在邺学服松脂不得节度，肠塞而死，为药所误者其多。
夫养生者先须虑祸，全身保性，有此生然后养之，勿徒养其无生也。
单豹养於内而丧外，张毅养於外而丧内，前贤所戒也。
稽康著《养身》之论，而以傲物受刑，石崇冀服饵之征，而以贪溺取祸，往事之所迷也。
夫生不可不惜，不可苟惜。
涉险畏之途，干祸难之事，贪欲以伤生，谗慝而致死，此君子之所惜哉！
行诚孝而见贼，履仁义而得罪，丧身以全家，泯躯而济国，君子不咎也。
自乱离已来，吾见名臣贤士，临难求生，终为不救，徒取窘辱，令人愤懑。
