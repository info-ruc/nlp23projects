自古明王圣帝，犹须勤学，况凡庶乎！
此事遍于经史，吾亦不能郑重，聊举近世切要，以启寤汝耳。
士大夫之弟，数岁已上，莫不被教，多者或至《礼》、《传》，少者不失《诗》、《论》。
及至冠婚，体性稍定，因此天机，倍须训诱。
有志向者，遂能磨砺，以就素业；无履立者，自兹堕慢，便为凡人。
人生在世，会当有业，农民则计量耕稼，商贾则讨论货贿，工巧则致精器用，伎艺则沉思法术，武夫则惯习弓马，文士则讲议经书。
多见士大夫耻涉农商，羞务工伎，射则不能穿札，笔则才记姓名，饱食醉酒，忽忽无事，以此销日，以此终年。
或因家世馀绪，得一阶半级，便自为足，全忘修学，及有吉凶大事，议论得失，蒙然张口，如坐云雾，公私宴集，谈古赋诗，塞默低头，欠伸而已。
有识旁观，代其入地。
何惜数年勤学，长受一生愧辱哉！
梁朝全盛之时，贵游子弟，多无学术，至於谚曰： 上车不落则著作，体中何如则秘书。 
无不熏衣剃面，傅粉施朱，驾长檐车，跟高齿履，坐棋子方褥，凭斑丝隐囊，列器玩于左右，从容出入，望若神仙，明经求第，则顾人答策，三九公宴，则假手赋诗，当尔之时，亦快士也。
及离乱之后，朝市迁革，铨衡选举，非复曩者之亲，当路秉权，不见昔时之党，求诸身而无所得，施之世而无所用，被揭而丧珠，失皮而露质，兀若枯木，泊若穷流，鹿独戎马之间，转死沟壑之际，当尔之时，诚驽材也。
有学艺者，触地而安。
自荒乱以来，诸见俘虏，虽百世小人，知读《论语》、《孝经》者，尚为人师；虽千载冠冕，不晓书记者，莫不耕田养马，以此现之，安可不自勉耶？
若能常保数百卷书，千载终不为小人也。
夫明《六经》之指，涉百家之书，纵不能增益德行，敦厉风俗，犹为一艺，得以自资。
父兄不可常依，乡国不可常保，一旦流离，无人庇荫，当自求诸身耳。
谚曰： 积财千万，不如薄伎在身。 
伎之易习而可贵者，无过读书也。
世人不问愚智，皆欲识人之多，见事之广，而不肯读书，是犹求饱而懒营馔，欲暖而惰裁衣也。
夫读书之人，自羲、农已来，宇宙之下，凡识几人，凡见几事，生民之成败好恶，固不足论，天地所不能藏，鬼神所不能隐也。
有客难主人曰： 吾见强弩长戟，诛罪安民，以取公侯者有吴；文义习吏，匡时富国，以取卿相者有吴；学备古今，才兼文武，身无禄位，妻子饥寒者，不可胜数，安足贵学乎？ 
主人对曰： 夫命之穷达，犹金玉木石也；修以学艺，犹磨莹雕刻也。
金玉之磨莹，自美其矿璞；木石之段块，自丑其雕刻。
安可言木石之雕刻，乃胜金玉之矿璞哉？
不得以有学之贫贱，比於无学之富贵也。
且负甲为兵，咋笔为吏，身死名灭者如牛毛，角立杰出者如芝草；握素披黄，吟道咏德，苦辛无益者如日蚀，逸乐名利者如秋茶，岂得同年而语矣。
且又闻之：生而知之者上，学而知之者次。
所以学者，欲其多知明达耳。
必有天才，拔群出类，为将则暗与孙武、吴起同术，执政则悬得管仲、子产之教，虽未读书，吾亦谓之学矣。
今子即不能然，不师古之踪迹，犹蒙被而卧耳。 
人见邻里亲戚有佳快者，使子弟慕而学之，不知使学古人，何其蔽也哉？
世人但知跨马被甲，长槊强弓，便云我能为将；不知明乎天道，辩乎地利，比量逆顺，鉴达兴亡之妙也。
但知承上接下，积财聚谷，便云我能为相；不知敬鬼事神，移风易俗，调节阴阳，荐举贤圣之至也。
但知私财不入，公事夙办，便云我能治民；不知诚己刑物，执辔如组，反风灭火，化鸱为凤之术也。
但知抱令守律，早刑晚舍，便云我能平狱；不知同辕观罪，分剑追财，假言而好露，不问而情得之察也。表及农商工贾，廝役奴隶，钓鱼屠肉，饭牛牧羊，皆有先达，可为师表，博学求之，无不利於事也。
夫学者所以求益耳。
见人读数十卷书，便自高大，凌忽长者，轻慢同列；人疾之如仇敌，恶之如鸱枭。
如此以学自损，不如无学也。
古之学者为己，以补不足也；今之学者为人，但能说之也。
古之学者为人，行道以利世也；今之学者为己，修身以求进也。
夫学者犹种树也，春玩其华，秋登其实；讲论文章，春华也，修身利行，秋实也。
人生小幼，精神专利，长成已后，思虑散逸，固须早教，勿失机也。
吾七岁时，诵《灵光殿赋》，至於今日，十年一理，犹不遗忘。
二十以外，所诵经书，一月废置，便至荒芜矣。
然人有坎禀，失于盛年，犹当晚学，不可自弃。
孔子曰： 五十以学《易》，可以无大过矣。 
魏武、袁遗，老而弥笃；此皆少学而至老不倦也。
曾子十七乃学，名闻天下；荀卿五十始来游学，犹为硕儒；公孙弘四十余方读《春秋》，以此遂登丞相；朱云亦四十始学《易》、《论语》，皇甫谧二十始受《孝经》、《论语》，皆终成大儒：此并早迷而晚寤也。
世人婚冠未学，便称迟暮，因循面墙，亦为愚耳。
幼而学者，如日出之光；老而学者，如秉烛夜行，犹贤乎瞑目而无见者也。
学之兴废，随世轻重。
汉时贤俊，皆以一经弘圣人之道，上明天时，下该人事，用此致卿相者多矣。
末俗已来不复尔，空守章句，但诵师言，施之世务，殆无一可。
故士大夫子弟，皆以博涉为贵，不肯专儒。
梁朝皇孙以下，总之年，必先入学，观其志尚，出身己后，便从文吏，略无卒业者。
冠冕，而为上者，则有何胤、刘献、明山宾、周舍、朱异、周弘正、贺琛、贺革、萧子政、刘绥等，兼通文史，不徒讲说也。
洛阳亦闻崔浩、张伟、刘芳，邺下又见邢子才：此四儒者，虽好经术，亦以才博擅名。如此诸贤，故为上品。
以外率多田野间人，音辞鄙陋，风操蚩拙，相与专固，无所堪能。问一言辄酬数百，责其指归，或无要会。那下谚云： 博士买驴，书卷三纸，未有 驴 字。 
使汝以此为师，令人气塞。
孔子曰： 学也，禄在其中矣。 
今勤无益之事，恐非业也。
夫圣人之书，所以设教，但明练经文，粗通注义，常使言行有得，亦足为人；何必 仲尼居 即须两纸疏义，燕寝、讲堂，亦复何在？以此得胜，宁有益乎？
光阴可惜，譬诸逝水。
当博览机要，以济功业，必能兼美，吾无间焉。
俗间儒士，不涉群书，经纬之外，义疏而已。
吾初八邺，与博陵崔文彦交游，尝说《王粲集》中难郑玄《尚书》事，崔转为诸儒道之。
始将发口，悬见排蹙，云： 文集只有诗赋、铭、诔，岂当论经书事乎？
且先儒之中，未闻有王粲也。 崔笑而退，竟不以《粲集》示之。
魏收之在议曹，与诸博士议宗庙事，引据《汉似》，博士笑曰： 未闻《汉书》得证经术。 
收便忿怒，都不复言，取《韦玄成传》，掷之而起。
博士一夜共披寻之，达明，乃来谢曰： 不谓玄成如此学也。 
邺平之后，见徒入关。
思鲁尝谓吾曰： 朝无禄位，家无积财，当肆筋力，以申供养。
每被课笃，勤劳经史，未知为子，可得安乎？ 
吾命之曰： 子当以养为心，父当以学为教。
使汝弃学徇财，丰吾衣食，食之安得甘？衣之安得暖？
若务先王之道，绍家世之业，藜羹褐，我自欲之。 
校订书籍，亦何容易，自扬雄、刘向，方称此职耳。
观天下书未遍，不得妄下雌黄。
或彼以为非，此以为是，或本同末异，或两文皆欠，不可偏信一隅也。
