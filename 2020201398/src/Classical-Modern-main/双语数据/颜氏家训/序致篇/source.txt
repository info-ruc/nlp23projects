夫圣贤之书，教人诚孝，慎言检迹，立身扬名，亦已备矣。
魏、晋已来，所著诸子，理重事复，递相模学，犹屋下架屋，床上施床耳。
吾今所以复为此者，非敢轨物范世也，业以整齐门内，提撕子孙。
夫同言而信，信其所亲；同命而行，行其所服。
禁童子之暴谑，则师友之诫不如傅婢之指挥，止凡人之斗阋，则尧、舜之道不如寡妻之诲谕。
吾望此书为汝曹之所信，犹贤于傅婢寡妻耳。
吾家风教，素为整密。
昔在龆龀，便蒙诱诲；每从两兄，晓夕温凊，规行矩步，安辞定色，锵锵翼翼，若朝严君焉。
赐以优言，问所好尚，励短引长，莫不恳笃。
年始九岁，便丁荼蓼，家涂离散，百口索然。
慈兄鞠养，苦辛备至；有仁无威，导示不切。
虽读《礼》、《传》，微爱属文，颇为凡人之所陶染，肆欲轻言，不修边幅。
年十八九，少知砥砺，习若自然，卒难洗荡。
二十已后，大过稀焉；每常心共口敌，性与情竞，夜觉晓非，今悔昨失，自怜无教，以至于斯。
追思平昔之指，铭肌镂骨，非徒古书之诫，经目过耳也。
故留此二十篇，以为汝曹后车耳。
