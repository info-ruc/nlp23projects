夫文章者，原出《五经》：诏命策檄，生于《书》者也；序述论议，生于《易》者也；歌咏赋颂，生于《诗》者也；祭祀哀诔，生于《礼》者也；书奏箴铭，生于《春秋》者也。
朝廷宪章，军旅誓诰，敷显仁义，发明功德，牧民建国，施用多途。
至于陶冶性灵，从容讽谏，入其滋味，亦乐事也。
行有余力，则可习之。
然而自古文人，多陷轻薄：屈原露才扬己，显暴君过；宋玉体貌容冶，见遇俳优；东方曼倩，滑稽不雅；司马长卿，窃赀无操；王褒过章《僮约》；扬雄德败《美新》；李陵降辱夷虏；刘歆反覆莽世；傅毅党附权门；班固盗窃父史；赵元叔抗竦过度；冯敬通浮华摈压；马季长佞媚获诮；蔡伯喈同恶受诛；吴质诋忤乡里；曹植悖慢犯法；杜笃乞假无厌；路粹隘狭已甚；陈琳实号粗疏；繁钦性无检格；刘桢屈强输作；王粲率躁见嫌；孔融、祢衡，诞傲致殒；杨修、丁廙，扇动取毙；阮籍无礼败俗，稽康凌物凶终，傅玄念斗免官，孙楚矜夸凌上，陆机犯顺履险，潘岳干没取危，颜延年负气摧黜，谢灵运空疏乱纪，王元长凶贼自诒，谢玄晖侮慢见及。
凡此诸人，皆其翘秀者，不能悉记，大较如此。
至於帝王，亦或未免。
自昔天子而有才华者，唯汉武、魏太祖、文帝、明帝、宋孝武帝，皆负世议，非懿德之君也。
自子游、子夏、荀况、孟轲、枚乘、贾谊、苏武、张衡、左思之传，有盛名而免过患者，时复闻之，但其损败居多耳。
每尝思之，原其所积，文章之体，标举兴会，发引性灵，使人矜伐，故忽於持操，果於进取。
今世文士，此患弥切，一事惬当，一句清巧，神厉九霄，志凌千载，自吟自赏，不觉更有傍人。
加以砂砾所伤，惨於矛戟，讽刺之祸，速乎风尘。
深宜防虑，以保元吉。
学问有利钝，文章有巧拙。钝学累功，不妨精熟；拙文研思，终归蚩鄙。
但成学士，自足为人；必乏天才，勿强操笔。
吾见世人，至无才思，自谓清华，流布丑拙，亦以众矣，江南号为 许痴符 。
近在并州，有一士族，好为可笑诗赋，铫弊邢、魏诸公，众共嘲弄，虚相赞说，便击牛釃酒，招延声誉。
其妻明鉴妇人也，泣而谏之，此人叹曰： 才华不为妻子所容，何况行路！ 
至死不觉。
自见之谓明，此诚难也。
学为文章，先谋亲友，得其评裁，知可施行，然后出手，慎勿师心自任，取笑旁人也。
自古执笔为文者，何可胜言。然至於宏丽精华，不过数十篇耳。
但使不失体裁，辞意可观，便称才士。
要须动俗盖世，亦俟河之清乎。
凡为文章，犹人乘骐骥，虽有逸气，当以衔勒制之，勿使流乱轨躅，放意填坑岸也。
文章当以理致为心旅，气调为筋骨，事义为皮肤，华而为冠冕。
今世相承，趋末弃本，率多浮艳，辞与理竞，辞胜而理伏；事与才争，事繁而才损，放逸者流宕而忘归，穿凿者补缀而不足。
时俗如此，安能独违，但务去泰去甚耳。
必有盛才重誉，改革体裁者，实吾所希。
古人之文，宏才逸气，体度风格，去今实远；但缉缀疏朴，未为密致耳。
今世音律谐靡，章句偶对，讳避精详，贤於往昔多矣。
宜以古之制裁为本，今之辞调为末，并须两存，不可偏弃也。
