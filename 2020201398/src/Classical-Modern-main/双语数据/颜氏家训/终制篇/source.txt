死者，人之常分，不可免也。
吾年十九，值梁家丧乱，其间与白刃为伍者，亦常数辈，幸承馀福，得至於今。
古人云： 五十不为夭。 
吾已六十馀，故心坦然，不以残年为念。
先有风气之疾，常疑奄然，聊书素怀，以为汝诫。
先君先夫人皆未还建邺旧山，旅葬江陵东郭。
承圣末，已启求扬都，欲营迁靥，蒙诏赐银百两，已於扬州小郊北地烧砖。便值本朝沦没，流离如此。数十年间，绝於还望。
今虽混一，家道馨穷，何由办此奉营资费？
且扬都污毁，无复遗，还被下湿，未为得计。
自咎自责，贯心刻髓。
孔子之葬亲也，云： 古者墓而不坟，丘东西南北之人也，不可以弗识也。 
於是封之崇四尺。
然则君子应世行道，亦有不守坟墓之时，况为事际所逼也。
吾今羁旅，身若浮云，竟未知何乡是吾葬地，唯当气绝便埋之耳。
汝曹宜以传业扬名为务，不可顾恋朽壤，以取湮没也。
