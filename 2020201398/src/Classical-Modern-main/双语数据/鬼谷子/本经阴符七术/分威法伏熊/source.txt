分威者，神之覆也。
故静意固志，神归其舍，则威覆盛矣。
威覆盛，则内实坚；内实坚，则莫当；莫当，则能以分人之威而动其势，如其天。
以实取虚，以有取无，若以镒称铢。
故动者必随，唱者必和。
挠其一指，观其余次，动变见形，无能间者。
审于唱和，以间见间，动变明而威可分也。
将欲动变，必先养志以视间。
知其固实者，自养也。让己者，养人也。
故神存兵亡，乃为知形势。
