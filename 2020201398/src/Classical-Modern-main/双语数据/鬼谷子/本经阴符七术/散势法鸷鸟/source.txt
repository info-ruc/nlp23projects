散势者，神之使也。用之，必循间而动。
威肃内盛，推间而行之，则势散。
夫散势者，心虚志溢；意衰威失，精神不专，其言外而多变。
故观其志意，为度数，乃以揣说图事，尽圆方，齐短长。
无间则不散势者，待间而动，动而势分矣。
故善思间者，必内精五气，外视虚实，动而不失分散之实。
动则随其志意，知其计谋。
势者，利害之决，权变之威。
势败者，不可神肃察也。
