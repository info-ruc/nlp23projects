转圆者，无穷之计也。
无穷者，必有圣人之心，以原不测之智；以不测之智而通心术，而神道混沌为一。
以变论万类，说意无穷。
智略计谋，各有形容，或圆或方，或阴或阳，或吉或凶，事类不同。
故圣人怀此，用转圆而求其合。
故与造化者为始，动作无不包大道，以观神明之域。
天地无极，人事无穷，各以成其类；见其计谋，必知其吉凶成败之所终。
转圆者，或转而吉，或转而凶，圣人以道，先知存亡，乃知转圆而从方。
圆者，所以合语；方者，所以错事。
转化者，所以观计谋；接物者，所以观进退之意。
皆见其会，乃为要结以接其说也。
