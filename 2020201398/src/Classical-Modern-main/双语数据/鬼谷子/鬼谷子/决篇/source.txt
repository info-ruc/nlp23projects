凡决物，必托于疑者。
善其用福，恶其用患；善至于诱也，终无惑偏。
有利焉，去其利，则不受也；奇之所托。
若有利于善者，隐托于恶，则不受矣，致疏远。
故其有使失利者，有使离害者，此事之失。
圣人所以能成其事者有五：有以阳德之者，有以阴贼之者，有以信诚之者，有以蔽匿之者，有以平素之者。
阳励于一言，阴励于二言，平素、枢机以用；四者微而施之。
于事度之往事，验之来事，参之平素，可则决之。
王公大人之事也，危而美名者，可则决之；不用费力而易成者，可则决之；用力犯勤苦，然不得已而为之者，可贵则决之；去患者，可贵则决之；从福者，可则决之。
故夫决情定疑，万事之基，以正治乱，决成败，难为者。
故先王乃用蓍龟者，以自决也。
