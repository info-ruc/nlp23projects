古之大化者，乃与无形俱生。
反以观往，覆以验来；反以知古，覆以知今；反以知彼，覆以知己。
动静虚实之理，不合来今，反古而求之。事有反而得覆者，圣人之意也，不可不察。
人言者，动也；己默者，静也。
因其言，听其辞。
言有不合者，反而求之，其应必出。言有象，事有比。
其有象比，以观其次。
象者象其事，比者比其辞也。
以无形求有声，其钓语合事，得人实也。
若张置网而取兽也，多张其会而司之。
道合其事，彼自出之，此钓人之网也。
常持其网驱之，其言无比，乃为之变，以象动之，以报其心，见其情，随而牧之。
己反往，彼覆来，言有象比，因而定基。
重之袭之，反之覆之，万事不失其辞，圣人所诱愚智，事皆不疑。
古善反听者，乃变鬼神以得其情。
其变当也，而牧之审也。
牧之不审，得情不明；得情不明，定基不审。
变象比，必有反辞，以还听之。
欲闻其声反默，欲张反敛，欲高反下，欲取反与。
欲开情者，象而比之，以牧其辞，同声相呼，实理同归。
或因此，或因彼，或以事上，或以牧下，此听真伪、知同异，得其情诈也。
动作言默，与此出入，喜怒由此以见其式，皆以先定为之法则。
以反求复，观其所托。
故用此者，己欲平静，以听其辞，察其事，论万物，别雄雌。虽非其事，见微知类。
若探人而居其内，量其能射其意也。符应不失，如腾蛇之所指，若羿之引矢。
故知之始己，自知而后知人也。
其相知也，若比目之鱼。其伺言也，若声之与响；见其形也，若光之与影也；其察言也，不失若磁石之取针，舌之取燔骨。
其与人也微，其见情也疾。
如阴与阳，如阳与阴；如圆与方，如方与圆。
未见形圆以道之，既见形方以事之。
进退左右，以是司之。
己不先定，牧人不正，事用不巧，是谓 忘情失道 ；己审先定以牧人，策而无形容，莫见其门，是谓 天神 。
