瓚妻，庄帝妹也，后封襄城长公主，故特赠瓚冀州刺史。子茂，字祖昂，袭祖爵。郦道元，字善长，范阳人也。
青州刺史范之子。
太和中，为尚书主客郎。
御史中尉李彪以道元秉法清勤，引为治书侍御史。
累迁辅国将军、东荆州刺史。
威猛为治，蛮民诣阙讼其刻峻，坐免官。
久之，行河南尹，寻即真。
肃宗以沃野、怀朔、薄骨律、武川、抚冥、柔玄、怀荒、御夷诸镇并改为州，其郡县戍名令准古城邑。
诏道元持节兼黄门侍郎，与都督李崇筹宜置立，裁减去留，储兵积粟，以为边备。
未几，除安南将军、御史中尉。
道元素有严猛之称。
司州牧、汝南王悦嬖近左右丘念，常与卧起。
及选州官，多由于念。
念匿于悦第，时还其家，道元收念付狱。
悦启灵太后请全之，敕赦之。
道元遂尽其命，因以劾悦。
是时雍州刺史萧宝夤反状稍露，悦等讽朝廷遣为关右大使，遂为宝夤所害，死于阴盘驿亭。
道元好学，历览奇书。
撰注《水经》四十卷、《本志》十三篇，又为《七聘》及诸文，皆行于世。
然兄弟不能笃穆，又多嫌忌，时论薄之。
