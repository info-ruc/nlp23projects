温子升，字鹏举，自云太原人，晋大将军峤之后也。
世居江左。
祖恭之，刘义隆彭城王义康户曹，避难归国，家于济阴冤句，因为其郡县人焉。
家世寒素。
父晖，兗州左将军府长史，行济阴郡事。
子升初受学于崔灵恩、刘兰，精勤，以夜继昼，昼夜不倦。
长乃博览百家，文章清婉。
为广阳王渊贱客，在马坊教诸奴子书。
作《侯山祠堂碑文》，常景见而善之，故诣渊谢之。
景曰： 顷见温生。 
渊怪问之，景曰： 温生是大才士。 
渊由是稍知之。
熙平初，中尉、东平王匡博召辞人，以充御史，同时射策者八百余人，子升与卢仲宣、孙搴等二十四人为高第。
于时预选者争相引决，匡使子升当之，皆受屈而云。
搴谓人曰： 朝来靡旗乱辙者，皆子升逐北。 
遂补御史，时年二十二。
台中文笔皆子升为之。
以忧去任，服阕，还为朝请。
后李神隽行荆州事，引兼录事参军。
被征赴省，神隽表留不遗。
吏部郎中李奖退表不许，曰： 昔伯瑜之不应留，王郎所以发叹，宜速遣赴，无踵彦云前失。 
于是还员。
正光末，广阳王渊为东北道行台，召为郎中，军国文翰皆出其手。
于是才名转盛。
黄门郎徐纥受四方表启，答之敏速，于渊独沉思曰： 彼有温郎中，才藻可畏。 
高车破走，珍实盈满，子升取绢四十匹。
及渊为葛荣所害，子升亦见羁执。
荣下都督和洛兴与子升旧识，以数十骑潜送子升，得达冀州。
还京，李楷执其手曰： 卿今得免，足使夷甫惭德。 
自是无复官情，闭门读书，厉精不已。
建义初，为南主客郎中，修起居注。
曾一日不直，上党王天穆时录尚书事，将加捶挞，子升遂逃遁。
天穆甚怒，奏人代之。
庄帝曰： 当世才子不过数人，岂容为此，便相放黜。 
乃寝其奏。
及天穆将讨邢杲，召子升同行，子升未敢应。
天穆谓人曰： 吾欲收其才用，岂怀前忿也。
今复不来，便须南走越，北走胡耳！ 
子升不得已而见之。
加伏波将军，为行台郎中，天穆深加赏之。
元颢入洛，天穆召子升问曰： 即欲向京师，为随我北渡？ 
对曰： 主上以虎牢失守，致此狼狈。
元颢新入，人情未安，今往讨之，必有征无战。
王若克复京师，奉迎大驾，桓文之举也。
舍此北渡，窃为大王惜之。 
天穆善之而不能用。
遣子升还洛，颢以为中书舍人。
庄帝还宫，为颢任使者多被废黜，而子升复为舍人。
天穆每谓子升曰： 恨不用卿前计。 
除正员郎，仍舍人。
及帝杀尔朱荣也，子升预谋，当时赦诏，子升词也。
荣入内，遇子升，把诏书问是何文书，子升颜色不变，曰 敕 。
荣不视之。
尔朱兆入洛，子升惧祸逃匿。
永熙中，为侍读兼舍人、镇南将军、金紫光禄大夫，迁散骑常侍、中军大将军，后领本州大中正。
萧衍使张皋写子升文笔，传于江外。
衍称之曰： 曹植、陆机复生于北土。
恨我辞人，数穷百六。 
阳夏太守傅标使吐谷浑，见其国主床头有书数卷，乃是子升文也。
济阴王晖业尝云： 江左文人，宋有颜延之、谢灵运，梁有沈约、任昉，我子升足以陵颜轹谢，含任吐沈。 
杨遵彦作《文德论》，以为古今辞人皆负才遗行，浇薄险忌，唯邢子才、王元景、温子升彬彬有德素。
齐文襄王引子升为大将军府谘议参军。
子升前为中书郎，常诣萧衍客馆受国书，自以不修容止。谓人曰： 诗章易作，逋峭难为。 
文襄馆客元仅曰： 诸大当贺。 
推子升合陈辞。
子升久忸怩，乃推陆操焉。
及元仅、刘思逸、荀济等作乱，文襄疑子升知其谋。
方使之作献武王碑文，既成，乃饿诸晋阳狱，食弊襦而死，弃尸路隅，没其家口。
太尉长史宋游道收葬之，又为集其文笔为三十五卷。
子升外恬静，与物无竞，言有准的，不妄毁誉，而内深险。
事故之际，好预其间，所以终致祸败。
又撰《永安记》三卷。
无子。
