皮豹子，渔阳人。
少有武略。
泰常中，为中散，稍迁内侍左右。
世祖时，为散骑常侍，赐爵新安侯，加冠军将军。
又拜选部尚书，余如故。
出除使持节、侍中、都督秦雍荆梁四州诸军事、安西将军、开府仪同三司，进爵淮阳公，镇长安。
寻加征西将军。
后坐盗官财，徙于统万。
真君三年，刘义隆遣将裴方明等侵南秦王杨难当，遂陷仇池。
世祖征豹子，复其爵位。
寻拜使持节、仇池镇将，督关中诸军，与建兴公古弼等分命诸将，十道并进。
四年正月，豹子进击乐乡，大破之，擒义隆将王奂之、王长卿等六人，斩首二千余级，俘获一千人。
豹子进军下辨，义隆将强玄明、辛伯奋弃城遁走，追斩之，悉获其众。
义隆使其秦州刺史胡崇之镇仇池，至汉中，闻官军已西，惧不敢进，方明益其兵而遣之。
豹子与司马楚之至于浊水，击擒崇之，尽虏其众。
进至高平，义隆将姜道祖降，仇池平。
未几，诸氐复反，推杨文德为主以围仇池。
古弼率诸军讨平之。
时豹子次于下辨，闻围解，欲还。
弼遣使谓豹子曰： 贼耻其负败，必求报复。后举为难，不如陈兵以待之。 
豹子以为然。
寻除都督秦、雍、荆、梁、益五州诸军事，进号征西大将军，开府、仇池镇将、持节、公如故。
十一月，义隆复遣杨文德、姜道盛率众二万人寇浊水，别遣将青阳显伯，守斧山以拒豹子。
浊水城兵射杀道盛，豹子至斧山，斩显伯，悉俘其众。
豹子又与河间公元齐俱会于浊水，贼众震恐，弃其兵甲夜遁。
初，南秦王杨难当归命，诏送杨氏子弟诣京师，文德以行赂得留，亡奔汉中。
义隆以文德为武都王，给兵二千人守葭芦城，招诱氐羌，于是武都、阴平五部氐民叛应文德。
诏豹子率诸军讨之，文德阻兵固险拒豹子。
文德将杨高来降，引诸军向其城，文德弃城南走，收其妻子、僚属、军资，及故武都王保宗妻公主送京师。
义隆白水太守郭启玄率众救文德，豹子分军逆击，大破之，启玄、文德走还汉中。
兴安二年正月，义隆遣其将萧道成、王虬、马光等入汉中，别令杨文德、杨头等率诸氐羌围武都。
城中拒之，杀贼二百余人。
豹子分兵将救之，至女磊，闻贼停军，豹子遣人于祁山取马，欲往赴援。
文德谓豹子欲断其粮运，回军还入覆津，据险自固。
义隆恐其辄回，又增兵益将，令晋寿、白水送粮覆津，汉川、武兴运粟甘泉，皆置仓储。
豹子表曰： 义隆增兵运粮，克必送死。
臣所领之众，本自不多，唯仰民兵，专恃防固。
其统万、安定二镇之众，从戎以来，经三四岁，长安之兵，役过期月，未有代期，衣粮俱尽，形颜枯悴，窘切恋家，逃亡不已，既临寇难，不任攻战。
士民奸通，知臣兵弱，南引文德，共为脣齿。
计文德去年八月与义隆梁州刺史刘秀之同征长安，闻台遣大军，势援云集。长安地平，用马为便，畏国骑军，不敢北出。
但承仇池局人，称台军不多，戍兵鲜少，诸州杂人，各有还思，军势若及，必自奔逃，进军取城，有易返掌。
承信其语，回趣长安之兵，遣文德、萧道成、王虬等将领，来攻武都、仇池，望连秦陇。
进围武都，已经积日，畏臣截后，断其粮路，关镇少兵，未有大损。
今外寇兵强，臣力寡弱，拒贼备敌，非兵不拟。乞选壮兵，增戍武都，牢城自守，可以无患。
今事已切急，若不驰闻，损失城镇，恐招深责。
愿遣高平突骑二千，赍粮一月，速赴仇池。
且可抑折逆民，支对贼虏。
须长阙、上邽、安定戍兵至，可得自全。
粮者，民之命也；虽有金城汤池，无粮不守。
仇池本无储积，今岁不收，苦高平骑至，不知云何以得供援。
请遣秦州之民，送军祁山，臣随迎致。 
诏高平镇将苟莫于率突骑二千以赴之，道成等乃退。
征豹子为尚书，出为内都大官。
刘骏遣其将殷孝祖修两当城于清东，以逼南境。天水公封敕文击之，不克。
诏豹子与给事中周丘等助击之。
豹子以南寇城守，攻围费日，遂略地至高平。
刘骏瑕丘镇遣步卒五千助戍两当，去城八里，与豹子前锋候骑相遇，即便交战，豹子军继至，大破之。
纵骑追击杀之，至于城下，其免者十余人而已。
城内恐惧，不敢出救。
既而班师。
先是，河西诸胡，亡匿避命。
豹子及前泾州刺史封阿君督河西诸军南趣石楼，与卫大将军、乐安王良以讨群胡。
又除镇远将军、河阴令。
卒，赠辅国将军、朔州刺史。
子缵，武定末，颍川太守。
吕罗汉，本东平寿张人。
其先，石勒时徙居幽州。
祖显，字子明。
少好学，性廉直，乡人有分争者皆就而质焉。
慕容垂以为河间太守。
皇始初，以郡来降，太祖嘉之，赐爵魏昌男，拜钜鹿太守。
清身奉公，务存赡恤，妻子不免饥寒。
民颂之曰： 时惟府君，克己清明。
缉我荒土，民胥乐生。
愿寿无疆，以享长龄。 
卒官。
父温，字晞阳。
善书，好施，有文武才略。
世祖伐赫连昌，以温为幢将。
先登陷陈，每战必捷，以功拜宣威将军、奉车都尉。
出为秦州司马，迁上党太守，善劝课，有治名。
卒，赠平远将军、豫州刺史、野王侯，谥曰敬。
罗汉仁笃慎密，弱冠以武干知名。
父温之佐秦州，罗汉随侍。
陇右氐杨难当率众数万寇上邽，秦民多应之。
镇将元意头知罗汉善射，共登西城楼，令罗汉射难当队将及兵二十三人，应弦而殪。
贼众转盛，罗汉进计曰： 今若不出战，示敌以弱，众情携贰，大事去矣。 
意头善之，即简千余骑，令罗汉出战。
罗汉与诸骑策马大呼，直冲难当军，众皆披靡。
杀难当左右队骑八人，难当大惊。
会世祖赐难当玺书，责其跋扈，难当乃引还仇池。
意头具以状闻，世祖嘉之，征为羽林中郎。
上邽休官吕丰、屠各王飞廉等八千余家，据险为逆，诏罗汉率骑一千讨擒之。
从征悬瓠，罗汉与琅邪王司马楚之驾前招慰，降者九千余户。
比至盱眙，频破贼军，擒其将顾俨、李观之等。
以功迁羽林中郎、幢将，赐爵乌程子，加建威将军。
及南安王余立，罗汉犹典宿卫。高宗之立，罗汉有力焉。
迁少卿，仍幢将，进爵野王侯，加龙骧将军。
拜司卫监，迁散骑常侍、殿中尚书，进爵山阳公，加镇西将军。
及蠕蠕犯塞，显祖讨之，罗汉与右仆射南平公元目振都督中外军事。
出为镇西将军、秦益二州刺史。
时仇池氐羌反，攻逼骆谷，镇将吴保元走登百顷，请援于罗汉。
罗汉帅步骑随长孙观掩击氐羌，大破之，斩其渠帅，贼众退散。
诏罗汉曰： 卿以劳勤获叙，才能致用，内总禁旅，外临方岳，褒宠之隆，可谓备矣。
自非尽节竭诚，将何以垂名竹帛？
仇池接近边境，兵革屡兴，既劳士卒，亦动民庶，皆由镇将不明，绥禁不理之所致也。
卿应机赴击，殄此凶丑。
陇右土险，民亦刚悍，若不导之以德，齐之以刑，寇贼莫由可息，百姓无以得静。
朕垂心治道，欲使远近清穆。卿可召集豪右，择其事宜，以利民为先，益国为本，随其风俗，以施威惠。
其有安土乐业、奉公勤私者，善加劝督，无夺时利。
明相宣告，称朕意焉。 
泾州民张羌郎扇惑陇东，聚众千余人，州军讨之不能制。
罗汉率步骑一千击羌郎，擒之。
仇池氐羌叛逆遂甚，所在锋起，道路断绝。
其贼帅蛩廉、符祈等皆受刘昱官爵、铁券。
略阳公伏阿奴为都将，与罗汉赴讨，所在破之，生擒廉、祈等。
秦益阻远，南连仇池，西接赤水，诸羌恃险，数为叛逆。
自罗汉莅州，抚以威惠，西戎怀德，土境怗然。
高祖诏罗汉曰： 朕总摄万几，统临四海，思隆古道，光显风教。故内委群司，外任方牧，正是志士建节之秋，忠臣立功之会。
然赤水诸羌居边土，非卿善诱，何以招辑？
卿所得口马，表求贡奉，朕嘉乃诚，便敕领纳。
其马印付都牧，口以赐卿。 
征拜内都大官，听讼察狱，多得其情。
太和六年，卒于官。
高祖深悼惜之，赐命服一袭，赠以本官，谥曰庄公。
