献文皇帝七男。
李思皇后生孝文皇帝。
封昭仪生咸阳王禧。
韩贵人生赵郡灵王干、高阳文穆王雍。
孟椒房生广陵惠王羽。
潘贵人生彭城武宣王勰。
高椒房生北海平王详。
勰别有传。
咸阳王禧，字永寿。
太和九年封，加侍中、骠骑大将军、中都大官。
文明太后令曰： 自非生知，皆由学诲。皇子皇孙，训教不立，温故求新，盖有阙矣。
可于闲静之所，别置学馆，选忠信博闻之士为之师傅，以匠成之。 
高祖以诸弟典三都，诫禧等曰： 汝等国之至亲，皆幼年任重，三都折狱，特宜用心。
夫未能操刀而使割锦，非伤锦之尤，实授刀之责。
皆可修身慎行，勿有乖爽。 
文明太后亦诫禧等曰： 汝兄继承先业，统御万机，战战兢兢，恆恐不称。
汝所治虽小，亦宜克念。 
高祖又曰： 周文王小心翼翼，聿怀多福。
如有周公之才，使骄且吝，其余不足观。
汝等宜小心畏慎，勿自骄怠。 
出为使持节、开府、冀州刺史，高祖饯于南郊。
又以济阴王郁枉法赐死之事，遣使告禧，因而诫之。
后禧朝京师，高祖谓王公曰： 皇太后平日以朝仪阙然，遂命百官更欲撰缉，今将毕修遗志，卿等谓可行不？
当各尽对，无以面从。 
禧对曰： 仪制之事，用舍各随其时，而民可使由之，不可使知之。
臣谓宜述元志，备行朝式。 
高祖然之。
诏曰： 仲尼在乡党，犹尚恂恂；周文王为世子，卑躬求道。禧等虽连萼宸晖，得不尊尚师傅也？
故为置之，以加令德。
延尉卿李冲可咸阳王师。 
禧将还州，高祖亲饯之，赋诗叙意，加禧都督冀、相、兗、东兗、南豫、东荆六州诸军事。
于是，王国舍人应取八族及清修之门，禧取任城王隶户为之，深为高祖所责。
诏曰： 夫婚姻之义，曩叶攸崇；求贤择偶，绵代斯慎。故刚柔著于《易经》，《鹊巢》载于《诗》典，所以重夫妇之道，美尸鸠之德，作配君子，流芳后昆者也。
然则婚者，合二姓之好，结他族之亲，上以事宗庙，下以继后世，必敬慎重正而后亲之。
夫妇既亲，然后父子君臣、礼义忠孝，于斯备矣。
太祖龙飞九五，始稽远则，而拨乱创业，日昃不暇。
至于诸王娉合之仪，宗室婚姻之戒，或得贤淑，或乖好逑。
自兹以后，其风渐缺，皆人乏窈窕，族非百两，拟匹卑滥，舅氏轻微，违典滞俗，深用为叹。
以皇子茂年，宜简令正，前者所纳，可为妾媵。
将以此年为六弟娉室。
长弟咸阳王禧可娉故颍川太守陇西李辅女，次弟河南王干可娉故中散代郡穆明乐女，次弟广陵王羽可娉骠骑谘议参军荥阳郑平城女，次弟颍川王雍可娉故中书博士范阳卢神宝女，次弟始平王勰可娉廷尉卿陇西李冲女，季弟北海王详可娉吏部郎中荥阳郑懿女。 
有司奏冀州人苏僧瓘等三千人，称禧清明有惠政，请世胙冀州。
诏曰： 利建虽古，未必今宜；经野由君，理非下请。
邑采之封，自有别式。 
入除司州牧、都督司豫荆郢洛东荆六州诸军事，开府如故，赐帛二千匹、粟五千斛。
诏以禧元弟之重，食邑三千户，自余五王皆食邑二千户。
高祖引见朝臣，诏之曰： 卿等欲令魏朝齐美于殷周，为令汉晋独擅于上代？ 
禧曰： 陛下圣明御运，实愿迈迹前王。 
高祖曰： 若然，将以何事致之？
为欲修身改俗，为欲仍染前事？ 
禧对曰： 宜应改旧，以成日新之美。 
高祖曰： 为欲止在一身，为欲传之子孙？ 
禧对曰： 既卜世灵长，愿欲传之来叶。 
高祖曰： 若然，必须改作，卿等当各从之，不得违也。 
禧对曰： 上命下从，如风靡草。 
高祖曰： 自上古以来及诸经籍，焉有不先正名，而得行礼乎？
今欲断诸北语，一从正音。
年三十以上，习性已久，容或不可卒革；三十以下，见在朝廷之人，语音不听仍旧。
若有故为，当降爵黜官。
各宜深戒。
如此渐习，风化可新。
若仍旧俗，恐数世之后，伊洛之下复成被发之人。
王公卿士，咸以然不？ 
禧对曰： 实如圣旨，宜应改易。 
高祖曰： 朕尝与李冲论此。冲言： 四方之语，竟知谁是？
帝者言之，即为正矣，何必改旧从新。 冲之此言，应合死罪。 
乃谓冲曰： 卿实负社稷，合令御史牵下。 
冲免冠陈谢。
又引见王公卿士，责留京之官曰： 昨望见妇女之服，仍为夹领小袖。
我徂东山，虽不三年，既离寒暑，卿等何为而违前诏？ 
禧对曰： 陛下圣过尧舜，光化中原。臣虽仰禀明规，每事乖互，将何以宣布皇经，敷赞帝则？
舛违之罪，实合刑宪。 
高祖曰： 若朕言非，卿等当须庭论，如何入则顺旨，退有不从？
昔舜语禹：汝无面从，退有后言。
其卿等之谓乎？ 寻以禧长兼太尉公。
后高祖幸禧第，谓司空穆亮、仆射李冲曰： 既有天地，又有君臣，太尉位居台铉，在冢宰之上，三槐九棘，不可久空。
元弟禧虽在事不长，而戚连皇极，且长兼太尉，以和饪鼎。
朕常恐君有空授之名，臣贻彼己之刺。今幸其宅，徒屈二宾，良以为愧。 
高祖有事于方泽，质明，群臣问起居。
高祖曰： 昨日方泽，殊自大暑，遇天云廕密，行人差得无弊。 
禧对曰： 陛下德感天地，故云物凝彩，虽复雨师氵丽扫，风伯清尘，岂过于此！ 
高祖曰： 伊洛南北之中，此乃天地氤氲，阴阳风雨之所交会，自然之应，非寡德所能致此。 
高祖笃于兄弟，以禧次长，礼遇优隆，然亦知其性贪，每加切诫，虽当时遵奉，而终不改操。
禧表曰： 国朝偃武崇文，偏舍来久，州镇兵人，或有雄勇，不闲武艺。
今取岁暮之暇，番上之日，训其兵法。
弓矢干槊，三分并教，使人闲其能，临事无阙。 
诏曰： 虽云教武，未练其方，既逼北行，卒闻教武，脱生群惑，且可停之。 
后从平汉阳，以克南阳之勋，加侍中，正太尉。
及高祖崩，禧受遗辅政。
虽为宰辅之首，而从容推委，无所是非，而潜受贿赂，阴为威惠者，禧特甚焉。
是年，八座奏增邑千户，世宗从之，固辞不受。
禧性骄奢，贪淫财色，姬妾数十，意尚不已，衣被绣绮，车乘鲜丽，犹远有简娉，以恣其情。
由是昧求货贿，奴婢千数，田业盐铁遍于远近，臣吏僮隶，相继经营。
世宗颇恶之。
景明二年春，禧等为将礿祭入斋，世宗诏领军于烈，率左右召禧等入于光极殿。
诏曰： 恪虽寡昧，忝承宝历，比缠尪疹，实凭诸父，苟延视息，奄涉三龄。
父等归逊殷勤，今便亲摄百揆，且还府司，当别处分。 
寻诏曰： 朕以寡昧，夙罹闵凶，忧茕在疚，罔知攸济。
实赖先帝圣德，遗泽所覃，宰辅忠贤，劬劳王室，用能抚和上下，肃清内外。
乃式遵复子，归政告逊，辞理恳至，邈然难夺。
便当励兹空乏，亲览机务。
王尊惟元叔，道性渊凝，可进位太保，领太尉；司空北海王季父英明，声略茂举，可大将军、录尚书事。 
世宗既览政，禧意不安。
而其国齐帅刘小苟，每称左右言欲诛禧。
禧闻而叹曰： 我不负心，天家岂应如此！ 
由是常怀忧惧。
加以赵脩专宠，王公罕得进见。
禧遂与其妃兄兼给事黄门侍郎李伯尚谋反。
时世宗幸小平津，禧在城西小宅。
初欲勒兵直入金墉，众怀沮异，禧心因缓。
自旦达晡，计不能决，遂约不泄而散。
武兴王杨集始出便驰告，而禧意不疑。
乃与臣妾向汇池别墅，遣小苟奉启，云 检行田牧 。
小苟至邙岭，已逢军人，怪小苟赤衣，将欲杀害。
小苟困迫，言欲告反，乃缓之。
禧是夜宿于洪池，大风暴雨，拔树折木。
禧不知事露。
其夜，或说禧曰： 殿下集众图事，见意而停，恐必漏泄，今夕何宜自宽。
恐危祸将至。 
禧曰： 有此躯命，应知自惜，岂待人言。 
又说曰： 殿下兒妇已渡河，两头不相知，今俯眉自安，不其危乎！ 
禧曰： 初遣去日，今如行人渡河，听我动静。
我久已遣人追之，计今应还。 
而尹仵期与禧长子通已入河内郡，列兵仗，放囚徒。
而将士所在追禧。
禧自洪池东南走，僮仆不过数人，左右从禧者，唯兼防阁尹龙虎。
禧忧迫不知所为，谓龙虎曰： 吾愦愦不能堪，试作一谜，当思解之，以释毒闷。 
龙虎欻忆旧谜云： 眠则俱眠，起则俱起，贪如豺狼，赃不入己。 
都不有心于规刺也。
禧亦不以为讽己，因解之曰： 此是眼也。 
而龙虎谓之是箸。
渡洛水，至柏谷坞，从者唯禧二舅及龙虎而已。
顾谓龙虎曰： 凡夫尚有节义，相为取死，汝可勉心，作与太尉公同死计。 
龙虎曰： 龙虎东野常人，遭殿下宽明，接处左右。
今属危难，恨无远计匡济圣躬，若与殿下同命，虽死犹生。 
俄而禧被擒获，送华林都亭。
世宗亲问事源，著千斤锁格龙虎，羽林掌卫之。
初，高祖闲宴，从容言于禧等： 我后子孙，邂逅不逮，汝等观望辅取之理，无令他人有也。 
禧临尽，虽言不次第，犹尚泣涕，追述先旨，然畏迫丧志，不能慷慨有所感激也。
及与诸妹公主等诀，言及一二爱妾。公主哭且骂之云： 坐多取此婢辈，贪逐财物，畏罪作反，致今日之事，何复嘱问此等！ 
禧愧而无言，遂赐死私第。
其宫人歌曰： 可怜咸阳王，奈何作事误。
金床玉几不能眠，夜蹋霜与露。
洛水湛湛弥岸长，行人那得渡？ 
其歌遂流至江表，北人在南者，虽富贵，弦管奏之，莫不洒泣。
同谋诛斩者数十人，潜瘗禧于北邙。
绝其诸子属籍。
禧之诸女，微给资产奴婢，自余家财，悉以分赉高肇、赵脩二家。
其余赐内外百官，逮于流外，多者百余匹，下至十匹。
于后，禧诸子每乏衣食，独彭城王勰岁中再三赈给之。
禧有子八人。
长子通，字昙和。
窃入河内，太守陆琇初与通情，既闻禧败，乃杀之。
通弟翼，字仲和。
后会赦，诣阙上书，求葬其父。
频年泣请，世宗不许。
翼乃与弟昌、晔奔于萧衍。
翼与昌，申屠氏出。
晔，李妃所生也。
翼容貌魁壮，风制可观，衍甚重之，封为咸阳王。
翼让其嫡弟晔，衍不许。
后以为信武将军、青冀二州刺史，镇郁州。
翼谋举州入国，为衍所移。
昌为衍直阁将军。
翼弟显和，昌弟树，后亦奔于衍。
显和卒于江南。
树，字秀和。
美姿貌，善吐纳，兼有将略。
衍尤器之，封为魏郡王，后改封鄴王。数为将领，窥觎边服。
时扬州降衍，兵武既众，衍将湛僧珍，虑其翻异，尽欲杀之。
树以家国，遂皆听还。
衍以树为镇西将军、郢州刺史。
尔朱荣之害百官也，树闻之，乃请衍讨荣。
衍乃资其士马，侵扰境上。
前废帝时，窃据谯城。
出帝初，诏御史中尉樊子鹄为行台，率徐州刺史、大都督杜德以讨之。
树城守不下，子鹄使金紫光禄大夫张安期往说之，树乃请委城还南，子鹄许之。
树恃誓约，不为战备。杜德袭击之，擒树送京师，禁于永宁佛寺，未几赐死。
孝静时，其子贞，自建业赴鄴，启求葬树，许之。
诏赠树侍中、都督青徐兗扬豫五州诸军事、太师、司徒公、尚书令、扬州刺史。
贞既葬，还于江南。
晔，字世茂。
衍封为桑乾王，拜散骑常侍。
卒于秣陵。
初，正光中诏曰： 周德崇厚，蔡仲享国；汉道仁恕，淮南毕王。
皆所以申恩懿戚，蠲荡旧衅，义彰曩叶，咏流前史。
顷者，咸阳、京兆王自贻祸败，事由间惑，犹有可矜。
两门诸子，并可听附属籍。 
后复禧王爵，葬以王礼。
诏晔弟坦袭，改封敷城王，邑八百户。
坦傲佷凶粗，从叔安丰王延明责之曰： 汝凶悖性与身而长，昔有宋东海王祎志性凡劣，时人号曰 驴王 。我熟观汝所作，亦恐不免驴号。 
庄帝初，还复本封。
武定中，为太师。
齐受禅，爵例降。
坦弟昶，起家通直散骑常侍、琅邪县开国公，邑五百户。
庄帝初，特封太原王。
累迁鸿胪卿，超拜车骑大将军、仪同三司。
天平二年薨，赠太尉公。
子善慧，袭。
齐受禅，爵例降。
赵郡王干，字思直。
太和九年，封河南王，加卫大将军，除侍中、中都大官。
寻授车骑将军、左光禄大夫，领吏部尚书。
所生母薨，高祖诏曰： 太妃韩氏薨逝，情以伤恸。
太妃先朝之世，位拟九嫔，豫班上族，诞我同气。
念此孤稚，但用感恻。明当暂往临哭，可敕外备办。 
遣侍御史假节监护丧事，赠彩八百匹。
诏曰： 季世多务，情缘理夺。
干既居要任，铨衡是荷，岂容遂其私志，致旷所司。
可遣黄门郎敦谕，令勉从王事，朕寻当与之相见。 
拜使持节、都督南豫郢东荆三州诸军事、征南大将军、开府、豫州刺史。
及车驾南伐，以干为使持节、车骑大将军、都督关右诸军事，给铜虎符十，别赐诗书。
高祖笃爱诸弟，以干总戎别道，诫之曰： 司空穆亮年器可师，散骑常侍卢渊才堪询访，汝其师之。 
寻以萧赜死，班师。
迁洛，改封赵郡王，除都督冀定瀛三州诸军事、征东大将军、冀州刺史，开府如故，赐杂物五百段，又密赐黄金十斤。
高祖亲饯于近郊，诏干曰： 夫刑狱之理，先哲所难，然既有邦国，得不自励也。
汝，我之懿弟，当十修厥德，光宗有魏，深思远图，如临深履薄。
若恃亲重，不务世政，国有常宪，方增悲感。 
高祖诏以李凭为长史，唐茂为司马，卢尚之为谘议参军以匡弼之。
而凭等谏诤，干殊不纳。
州表斩盗马人，于律过重，而尚书以干初临，纵而不劾。
诏曰： 夫刑以节人，罪必无滥，故刑罚不中，民无措足。
若必以威杀为良，则应泛通众牧。
苟须有禁，何得不稽之正典？
又律令条宪，无听新君加戮之文；典礼旧章，不著始临专威之美。
尚书曲阿朕意，实伤皇度。
干暗于治理，律外重刑，并可推闻。 
后转特进、司州牧。
车驾南讨，诏干都督中外诸军事，给鼓吹一部，甲士三百人，出入殿门。
干贪淫不遵典法，御史中尉李彪将纠劾之。
会遇干于尚书下舍，因屏左右而谓干曰： 殿下，比有风闻，即欲起弹，恐损圣明委托之旨，若改往修来，彪当不言；脱不悛改，夕闻旦发。 
而干悠然不以为意，彪乃表弹之。
高祖省之忿惋，诏干与北海王详，俱随太子诣行在所。
既至，详独得朝见，干不蒙引接。
密令左右察其意色，知无忧悔，乃亲数其过，杖之一百，免所居官，以王还第。
二十三年薨，年三十一。
给东园秘器、敛服十五称，赠帛三千匹，谥曰灵王，陪葬长陵。
子谧，世宗初袭封。
干妃穆氏表谧母赵等悖礼愆常，不逊日甚，尊卑义阻，母子道绝。
诏曰： 妾之于女君，犹妇人事舅姑，君臣之礼，义无乖二。
妾子之于君母，礼加如子之恭，何得黩我风政！
可付宗正，依礼治罪。 
谧在母丧，听音声饮戏，为御史中尉李平所弹。
遇赦，复封。
除通直散骑常侍，加龙骧将军，迁太子中庶子，出为冠军将军、岐州刺史。
谧性严，暴虐下人。
肃宗初，台使元延到其州界，以驿逻无兵，摄帅检核。
队主高保愿列言所有之兵，王皆私役。
谧闻而大怒，鞭保愿等五人各二百。
数日之间，谧召近州夫，闭城四门，内外严固，搜掩城中，楚掠备至。
又无事而斩六人。
合城凶惧，众遂大呼屯门。
谧怖，登楼毁梯以自固。
土人散走，城人分守四门。
灵太后遣游击将军王靖驰驿谕之。
城人既见靖至，开门谢罪，奉送管籥。
乃罢谧州。
还，除大司农卿。
又除散骑常侍、平北将军、幽州刺史。
谧妃胡氏，灵太后从女也。
未发，坐殴其妃免官。
后除都官尚书，加安南将军。
正光四年薨。
给东园秘器、朝服一具、衣一袭，赠帛五百匹。
高阳王雍，干之母弟，启论谧，故超赠假侍中、征南将军、司州牧，谥曰贞景。
子毓，字子春，袭。
庄帝初，河阴遇害。赠卫大将军、仪同三司、青州刺史，谥曰宣恭。
无子，诏以谧弟谳子寘字景融为后，袭爵。
及寘伯谌复封赵郡，改封平昌王。
齐受禅，爵例降。
谧兄谌，字兴伯，性平和。
自通直正员郎，迁太子庶子、司空司马、鸿胪少卿。
迁后将军、肆州刺史，固辞不拜。
改授平南将军、光禄少卿。转黄门侍郎，进号安南将军、光禄大夫。
出为散骑常侍、中军将军、相州刺史。
罢州，除宗正卿、都官尚书。
以亲例封上蔡县开国公，食邑四百户，让而不受。
庄帝初，拜车骑将军、仪同三司、尚书左仆射；封魏郡王，食邑一千户。
又加侍中。
谌本年长，应袭王封，其父灵王宠爱其弟谧，以为世子。
庄帝诏复谌封赵郡王。
进号骠骑大将军，加开府，迁司空公。
出帝时，转太保、司州牧、太尉公，又迁太师，录尚书事。
孝静初，为大司马。三年薨，赠假黄钺、侍中、都督、冀州刺史，谥曰孝懿。
谌无他才识，历位虽重，时人忽之。
子炜，袭。
齐受禅，爵例降。
谧弟谭，颇强立，少为宗室所推敬。
自羽林监出为高阳太守，为政严断，豪右畏之。
肃宗初，入为直阁将军，历太仆、宗正少卿，加冠军将军。
元法僧外叛，诏谭为持节、假左将军、别将以讨之。
徐州平，迁光禄少卿、行南兗州事、征虏将军、泾州刺史。
入为武卫将军。
寻诏谭为都督以讨杜洛周，次于军都，为洛周所败。
还，除安西将军、秦州刺史。
卒，赠抚军将军、仪同三司、青州刺史。
谌弟谳，为人贪暴无礼。
自羽林监迁司徒主簿。
肃宗时，除正员郎，稍迁左将军、太中大夫；封平乡县开国男，邑二百户。
庄帝初，河阴遇害。
赠车骑大将军、仪同三司、定州刺史。
子景暄，直阁将军。
从出帝没于关西。
谳弟譿，羽林监、直阁将军。
早卒，赗帛五百匹，赠镇远将军、恆州刺史。
广陵王羽，字叔翻。
太和九年封，加侍中、征东大将军，为外都大官。
羽少而聪慧，有断狱之称。
后罢三都，羽为大理，加卫将军，典决京师狱讼，微有声誉。
迁特进、尚书左仆射，又为太子太保、录尚书事。
高祖将南讨，遗羽持节安抚六镇，发其突骑，夷人宁悦。
还领廷尉卿。
车驾既发，羽与太尉丕留守，加使持节，语在《丕传》。
高祖友爱诸弟，及将别，不忍早分，诏羽从至雁门，乃令羽归。
望其称效，故赐如意以表心。
迁都议定，诏羽兼太尉，告于庙社。
迁京之后，北蕃人夷多有未悟。
羽镇抚代京，内外肃然，高祖嘉之。
十八年春，羽表辞廷尉，不许。
羽奏： 外考令文，每岁终，州镇列牧守治状。
及至再考，随其品第，以彰黜陟。
去十五年中，在京百僚，尽已经考为三等。
此年便是三载，虽外有成令，而内令未班。
内外考察，理应同等。
臣辄推准外考，以定京官治行。 
诏曰： 虽内考未宣，绩已久著，故《明堂》、《月令》载公卿大夫论考属官之治，职区分著。
三公疑
尚书三载殿最之义，此之考内，已为明矣。
但论考之事，理在不轻，问绩之方，应关朕听，辄尔轻发，殊为躁也。
每考之义，应在年终，既云此年，何得春初也！
今始维夏，且待至秋后。 
高祖临朝堂议政事，谓羽曰： 迁都洛阳，事格天地，但汝之迷，徒未开沉鄣耳。
朕家有四海，往来何难？
朕初发洛阳，教示永寿，皆谓分别。
比自来后，诸处分之事，已差前敕。
今举大功，宁为虚费？
且朕无周召之弟，岂容晏安日逸。
今便北巡，迁留之事，当称朕怀。 
后高祖临朝堂，谓群臣曰： 两仪既辟，人生其间，故上天不言，树君以代。
是以《书》称三考之绩，《礼》云考成之章。
自皇王以降，斯道靡易。
朕以寡德，猥荷洪基，思与百辟，允厘庶务。
然朕识乏知人，不能使朝绝素餐之饥，野无《考盘》之刺，夙宵寤寐，载怀怵惕。
卿等皆是朝贤国彦，匡弼是寄，各率乃心，以旌考绩之义。
如乖忠正，国有常刑。
贤者虽疏必进，不肖者虽亲必黜。 
顾谓羽曰： 上下二等，可为三品，中等但为一品。
所以然者，上下是黜陟之科，故旌丝发之美，中等守本，事可大通。 
羽先呈廷尉五局司直。
高祖曰： 夫刑狱之难，实惟自古，必也断讼，夫子所称。
然五局所司，专主刑狱，比闻诸风听，多论五局不精。
知人之难，朕岂独决，当与群臣同之。
卿等各陈所闻。 
高祖谓羽及少卿邓述曰： 五局司直，卿等以何为品？ 
羽对曰： 诸司直并简圣心。
往者，百官初置，擢为狱官，听讼察辞，无大差越。
所以为二等者，或以视事甫尔，或以见机迟速，朝廷既有九品之制，故计其丝发之差，以为品第。
统论所得，大都相似。 
高祖曰： 朕顷年以其人识见可取，故简司狱官，小优劣不足为差。
然廷尉所司，人命之本事，须心平性正、抑强哀弱、不避贵势、直情折狱者可为上等。
今正欲听采风谣，虚实难悉；正欲不采，事无所据。
然人言恶者未必是恶，言善者不必是善。
所以然者，或断讼不避豪贵，故人以为恶；或将势抑贱，贵人以为好。
然开朕之听，皆贵者言，是以迟回三复，良由于此。
局事须冰清玉洁，明扬褒贬。
卿等既是亲典，邪正得失，悉所具之，可精辨以闻。 
邓述对曰： 陛下行赏得人，余者甘心；若赏不尽能，无以劝励。
如臣愚见，愿不行赏。 
高祖曰： 朕昔置此官，许三年考绩，必行赏罚。
既经今考，若无黜陟，恐正直者莫肯用心，邪曲者无以改肃。
自非释之于公，何能尽其至理？
虽不可精其微致，且望粗有殿最。
诸尚书更与群官善量所以。 
高祖谓尚书等曰： 朕仰纂乾构，君临万宇。
往者稽古典章，树兹百职。
然尚书之任，枢机是司，岂惟总括百揆，缉和人务而已，朕之得失，实在于斯。
自卿等在任，年垂二周，未尝言朕之一失，献可否之片规，又不尝进一贤而退一不肖，此二事罪之大者。 
高祖又谓羽曰： 汝之浅薄，固不足以况晋之巨源。
考之今世，民斯下矣。
汝始为廷尉，及初作尚书，内外瞻望，以吾有弟。
自往秋南旆之后，近小人，远君子，在公阿党，亏我皇宪，出入无章，动乖礼则。
计汝所行，应在下下之第。 
高祖又谓羽曰： 汝既是宸极之弟，而居枢端之任。
汝自在职以来，功勤之绩，不闻于朝；阿党之音，频干朕听。
汝之过失，已备积于前，不复能别叙。
今黜汝录尚书、廷尉，但居特进、太保。 
又谓尚书令陆睿曰： 叔翻在省之初，甚有善称，自近以来，偏颇懈怠。
岂不由卿等随其邪伪之心，不能相导以义，虽不成大责，已致小罚。
今夺卿尚书令禄一周。 
谓左仆射元赞曰： 卿夙德老成，久居机要，不能光赞物务，奖励同僚，贼人之谓，岂不在卿！
计叔翻之黜，卿应大辟，但以咎归一人，不复相罪。
又为少师，未见所授，今介卿少师之任，削录一周。 
诏吏部尚书澄曰： 叔父既非端右，又非座元，岂宜滥归众过也。
然观叔父神志骄傲，少保之任，似不能存意。
可解少保。 
谓长兼尚书于杲曰： 卿履历卑浅，超升名任，不能勤谨夙夜，数辞以疾。
长兼之职，位亚正员。今解卿长兼，可光禄大夫、守尚书，削禄一周。 
又谓守尚书尉羽曰： 卿在集书，殊无忧存左史之事，今降为长兼常侍，亦削禄一周。 
又谓守尚书卢渊曰： 卿始为守尚书，未合考绩。
然卿在集书，虽非高功，为一省文学之士，尝不以左史在意。如此之咎，罪无所归。
今降卿长兼王师，守常侍、尚书如故，夺常侍禄一周。 
谓左丞公孙良、右丞乞伏义受曰： 二丞之任，所以协赞尚书，光宣出纳，而卿等不能正心直言，规佐尚书，论卿之罪，应合大辟。
但以尚书之失，事钟叔翻，故不能别致贬责。
二丞可以白衣守本官，冠服禄恤，尽皆削夺。
若三年有成，还复本任；如其无成，则永归南亩。 
又谓散骑常侍元景曰： 卿等自任集书，合省逋坠，致使王言遗滞，起居不修。如此之咎，责在于卿。
今降为中大夫、守常侍，夺禄一周。 
谓谏议大夫李彦曰： 卿虽处谏议之官，实人不称职，可去谏议，退为元士。 
又谓中庶子游肇等曰： 自建承华，已经一稔，然东宫之官，无直言之士，虽未经三载，事须考黜。
肇及中舍人李平识学可观，可为中；安乐王诠可为下中，解东华之任，退为员外散骑常侍；冯夙可为下下，免中庶子，免爵两任，员外常侍如故；中舍人闾贤保可为下下，退为武骑常侍。 
又谓公孙良曰： 顷年用人，多乖观才之授。
实是武人，而授以文官，黜同大例，于理未均。
诸如此比，黜官如初。 
高祖引陆睿、元赞等于前曰： 北人每言北人何用知书，朕闻此，深用怃然。
今知书者甚众，岂皆圣人。
朕自行礼九年，置官三载，正欲开导兆人，致之礼教。
朕为天子，何假中原，欲令卿等子孙，博见多知。
若永居恆北，值不好文主，卿等子孙，不免面墙也。 
陆睿对曰： 实如明诏，金氏若不入仕汉朝，七世知名，亦不可得也。 
高祖大悦。
及五等开建，羽食勃海之东光二千户。
车驾南伐，羽进号卫将军，除使持节、都督青齐光南青四州诸军事、征东大将军、开府、青州刺史。
以留守代京之功，增邑五百户。
高祖幸羽第，与诸弟言曰： 朕昨亲受人讼，始知广陵之明了。 
咸阳王禧对曰： 臣年为广陵兄，明为广陵弟。 
高祖曰： 我为汝兄，汝为羽昆，汝复何恨？ 
又曰： 叔翻沉疴绵惙，遂有辰岁，我每为深忧，恐其不振。
今得痊愈，晚成婚媾，且喜其吉庆，故命驾耳。 
高祖亲饯之华林园。
后诏羽曰： 吾因天历运，乘时树功，开荆拓沔，威振楚越。
时暨三炎，息驾汝颍。
势临荆徐，声遏江外，未容解甲，凯入三川。
纂兵修律，俟秋方举。
海服之寄，故惟宗良，善开经策，宁我东夏。
敬慎汝仪，勿坠嘉问，唯酒唯田，可不戒欤！ 
加散骑常侍，进号车骑大将军，余如故。
世宗即位，迁司州牧，常侍如故。
羽频表辞牧，至于三四，诏不许。
世宗览政，引羽入内，面授司徒。羽辞曰： 彦和本自不愿，而陛下强与。
今新去此官而以臣代之，必招物议。
季豫既转，取之无嫌。
请为司空。 
世宗犹强焉，固辞，乃许之。
羽先淫员外郎冯俊兴妻，夜因私游，为俊兴所击。
积日秘匿，薨于府，年三十二。
世宗亲临，哀恸，诏给东园温明秘器、朝服一具、衣一袭、钱六十万、布一千匹、蜡三百斤，大鸿胪护丧事。
大殓，帝亲临之，举哀都亭。
赠使持节、侍中、骠骑大将军、司徒公、冀州刺史，给羽葆鼓吹、班剑四十人，谥曰惠。
及葬，帝亲临送。
子恭袭。语在《纪》。
恭兄欣，字庆乐。
性粗率，好鹰犬。
肃宗初，除通直散骑常侍、北中郎将。
出为冠军将军、荆州刺史，转征虏将军、齐州刺史。
欣在二州，颇得人和。
又为征东将军、太仆卿。
考庄初，封沛郡王，邑一千户，后改封淮阳王。
出帝时，加太师、开府。
复封广陵王。
除太傅、司州牧，寻除大司马。
随出帝没于关中。
欣弟永业，普泰元年，特封高密郡王，食邑二千户。武定末，金紫光禄大夫。
齐受禅，爵例降。
高阳王雍，字思穆，少而倜傥不恆。
高祖曰： 吾亦未能测此兒之深浅，然观其任真率素，或年器晚成也。 
太和九年，封颍川王，加侍中、征南大将军。
或说雍曰： 诸王皆待士以营声誉，王何以独否？ 
雍曰： 吾天子之子，位为诸王，用声名何为？ 
久之，拜中护军，领镇北大将军。
改封高阳。
奉迁七庙神主于洛阳。
五等开建，食邑二千户。
车驾南伐，雍行镇军大将军，总摄留事。
迁卫尉，加散骑常侍，除使持节、镇北将军、相州刺史，常侍如故。
高祖诫雍曰： 相州乃是旧都，自非朝贤德望无由居此，是以使汝作牧。
为牧之道，亦难亦易。
其身正，不令而行，故便是易。
其身不正，虽令不从，故便是难。
又当爱贤士，存信约，无用人言而轻与夺也。 
进号征北将军。
世宗初，迁使持节、都督冀相瀛三州诸军事、征北大将军、开府、冀州刺史，常侍如故。
雍在二州，微有声称。
入拜骠骑大将军、司州牧。
世宗时幸雍第，皆尽家人之礼。
迁司空公，议定律令，雍常入参大议。
转太尉公，加侍中。
时雍以旱故，再表逊位，优诏不许。
除太保，领太尉，侍中如故。
世宗行考陟之法，雍表曰：
窃惟三载考绩，百王通典。
今任事上中者，三年升一阶。散官上第者，四载登一级。
闲冗之官，本非虚置，或以贤能而进，或因累勤而举。
如其无能，不应忝兹高选。
既其以能进之朝伍，或任官外戍，远使绝域，催督逋悬，察检州镇，皆是散官，以充剧使。
及于考陟，排同闲伍。
检散官之人，非才皆劣；称事之辈，未必悉贤。
而考闲以多年，课烦以少岁，上乖天泽之均，下生不等之苦。
又寻景明之格，无折考之文；正始之奏，有与夺之级。
明参差之考，非圣慈之心；改典易常，乃有司之意。
又寻考级之奏，委于任事之手；涉议科勤，绝于散官之笔。
遂使在事者得展自勤之能，散辈者独绝披衿之所。
抑以上下之闲，限以旨格之判，致使近侍禁职，抱槃屈之辞；禁卫武夫，怀不申之恨。
欲克平四海，何以获诸？
又散官在直，一玷成尤；衔使愆失，差毫即坐。
徽纆所逮，未以事闲优之；节庆之赉，不以禄微加赏。
罪殿之犯，未殊任事；考陟之机，推年不等。
臣闻君举必书，书而不法，后代何观？
《诗》云： 王事靡盐，不遑启处 。又曰： 岂不怀归，畏此简书 。
依依杨柳，以叙治兵之役；霏霏雨雪，又申振旅之勤。
若折往来日月，便是《采薇》之诗废，《杕杜》之歌罢。
又任事之官，吉凶请假，定省扫拜，动历十旬，或因患重请，动辄经岁。
征役在途，勤泰百倍。
苦乐之势，非任事之伦；在家私闲，非理务之日，论优语剧，先宜折之。
武人本挽上格者为羽林，次格者为虎贲，下格者为直从。
或累纪征戍，靡所不涉；或带甲连年，负重千里；或经战损伤；或年老衰竭。
今试以本格，责其如初，有爽于先，退阶夺级。
此便责以不衰，理未通也。
又蕃使之人，必抽朝彦。
或历险千余，或履危万里，登有死亡之忧，咸怀不返之戚，魂骨奉忠，以尸将命。
先朝赏格，酬以爵品；今朝改式，止及阶劳。
折以代考，有乖使望。
非所以奖励《皇华》而敦崇《四牡》者也。
复寻正始之格：泛后任事上中者，三年升一阶；泛前任事上中者，六年进一级。
三年一考，自古通经。
今以泛前六年升一阶，检无愆犯，倍年成级。
以此推之，明以泛代考。
新除一日，同沾阶荣，下第之人因泛上陟，上第之士由泛而退。
臣又见部尉资品，本居流外，刊诸明令，行之已久。
然近为里巷多盗，以其威轻不肃，欲进品清流，以压奸宄。
甄琛启云： 为法者施而观之，不便则改。 
窃谓斯言有可采用，圣慈昭览，更高宰尉之秩。
今考格始宣，怀怨者众，臣窃观之，亦谓不可，有光国典，改之何难？
世宗乃引雍共论时务。
肃宗初，诏雍入居太极西柏堂，谘决大政，给亲信二十人。
又诏雍为宗师，进太傅、侍中，领太尉公，王如故。
别敕将作，营国子学寺，给雍居之。
领军于忠擅权专恣，仆射郭祚劝雍出之。
忠怒，矫诏杀祚及尚书裴植，废雍以王归第。
朝有大事，使黄门郎就谘访之。
忠寻复矫诏，将欲杀雍，以问侍中崔光，光拒之，乃止。
未几，灵太后临朝，出忠为翼州刺史。
雍表曰：
臣初入柏堂，见诏旨之行，一由门下，而臣出君行，不以悛意。
每览伤矜，视之惨目，深知不可，不能禁制。
臣之罪一也。
臣近忝内枢，兼尸师傅，宜保护圣躬，温清晨夕。
而于忠身居武司，禁勒自在，限以内外，朝谒简绝。
皇居寝食，所在不知，社稷安危，又亦不预，出入柏堂，尸立而已。
臣之罪二也。
忠规欲杀臣，赖在事执拒。
又令仆卿相，任情进黜，迁官授职，多不经旬，斥退贤良，专纳心腹，威振百僚，势倾朝野。
臣见其如此，欲出忠为雍州刺史，镇抚关右，在心未行，反为忠废。
忝官尸禄，孤负恩私。
臣之罪三也。
先帝升遐，储宫纂统，斯乃君父之恆谟，臣子之永则，加赏之义，自古无之。
忠既人臣，受恩先帝，丧祸之际，竭节是常，迎陛下于东宫，臣下之恆事，如其不尔，更欲何为？
而忠意气凌云，坐要封爵。
尔日抑之，交恐为祸。
臣以权臣所欲，不敢辄违，即集王公卿士，议其多少。
清河王臣泽，先帝懿弟，识度宽明，临众唱议，非以勤而赏之，惮违权臣之旨，望颜而授。
臣知不可，因而从之。
臣之罪四也。
忠秉权门下，且居宰执，又总禁旅，为崇训卫尉，身兼内外，横干宫掖。
臣之罪五也。
古者重罪，必令三公会，期至旬日，所以重死刑也。
先帝登极，十有七年，细人犯刑，犹宽宪墨，朝廷贵仕，不戮一人。今陛下践阼，年未半周，杀仆射、尚书，如夭一草，是忠秉权矫旨，擅行诛戮。
臣知不能救，臣之罪六也。
臣位荷师相，年未及终，难恕之罪，显露非一，何情以处，何颜以生？虽经恩宥，犹有余责，谨反私门，伏听司败。
灵太后感忠保护之勋，不问其罪。增雍封一千户，除侍中、太师，又加使持节，以本官领司州牧。
雍表请：王公以下贱妾，悉不听用织成锦绣、金玉珠玑，违者以违旨论；奴婢悉不得衣绫绮缬，止于缦缯而已；奴则布服，并不得以金银为钗带，犯者鞭一百。
太后从之，而不能久行也。诏雍乘步挽出入掖门。
又以本官录尚书事。
雍频表辞逊，优答不许，诏侍中敦谕。
诏雍朝夕侍讲。
肃宗览政，除使持节、司州牧、侍中、太师、录尚书如故。
肃宗加元服，雍兼太保，与兼太尉崔光摄行冠礼。
诏雍乘车出入大司马门，进位丞相，给羽葆鼓吹，倍加班剑，余悉如故。
又赐帛八百匹，与一千人供具，催令速拜。
诏雍依齐郡顺王简太和故事，朝讫引坐，特优拜伏之礼。
总摄内外，与元叉同决庶政。
岁禄万余，粟至四万，伎侍盈房，诸子榼冕，荣贵之盛，昆弟莫及焉。
元妃卢氏薨后，更纳博陵崔显妹，甚有色宠，欲以为妃。
世宗初以崔氏世号 东崔 ，地寒望劣，难之，久乃听许。
延昌已后，多幸妓侍，近百许人，而疏弃崔氏，别房幽禁，不得关豫内政，仅给衣食而已。
至乃左右无复婢使，子女欲省其母，必启闻，许乃得见。
未几，崔暴薨，多云雍殴杀之也。
灵太后许赐其女妓，未及送之，雍遣其阉竖丁鹅自至宫内，料简四口，冒以还第。
太后责其专擅，追停之。
孝昌初，诏曰： 比相府弗开，阴阳未变。
王秉哲居宗，勋望隆重，道庇苍生，威被华裔，体国犹家，匪躬在节，可开府置佐史。 
寻罢司徒，以为丞相府。
孝庄初，尔朱荣欲害朝士，遂云雍将谋逆，于河阴遇害。
赠假黄钺、相国，谥文穆王。
雍识怀短浅，又无学业，虽位居朝首，不为时情所推。
既以亲尊，地当宰辅，自熙平以后，朝政褫落，不能守政匡弼，唯唯而已。
及清河王怿之死，元叉专政，天下大责归焉。
嫡子泰，字昌，颇有时誉。
为中书侍郎，寻迁通直散骑常侍、镇东将军、太常卿。
与雍同时遇害。
追赠侍中、特进、骠骑大将军、太尉公、武州刺史、高阳王，谥曰文孝。
子斌，袭。
武定中，官至尚书右仆射。
齐受禅，爵例降。
泰兄端，字宣雅。
美容貌，颇涉书史。
起家散骑侍郎。
累迁通直常侍、鸿胪、太常少卿、散骑常侍。
出为安东将军、青州刺史。
是时萧衍遣将寇逼徐扬，除端抚军将军、金紫光禄大夫、使持节、东南道大使，处分军机。
贼平，拜镇军将军、兗州刺史。
俄而衍将复寇徐兗，围逼州城。
端率在州文武拒守，得全。
以功封安德县开国公，食邑五百户。
还，除都官尚书。
与雍俱遇害。
赠车骑大将军、仪同三司、相州刺史。
子峻，袭爵。
齐受禅，例降。
泰弟睿，字子哲。
轻忽荣利，爱玩琴书。
起家拜通直散骑侍郎，迁卫尉少卿，转光禄少卿，封济北郡王。
与雍俱遇害。
赠车骑大将军、司空公、雍州刺史。
子徽，普泰中，袭爵。
起家通直郎。
武定五年，坐与元瑾等谋反，伏法。
睿弟诞，字文发。
少聪惠，有风仪。
起家通直郎，迁中书侍郎、通直散骑常侍。
封新阳县开国伯，食邑三百户。
加龙骧将军。
进封昌乐王，食邑七百户。迁平南将军、散骑常侍、黄门侍郎。
孝静初，拜侍中、车骑大将军、仪同三司、司州牧。
天平三年薨，赠使持节、侍中、太保、司徒公、尚书令，将军、牧如故，谥曰文献。
无子，以斌第二子子亮为后。
诞弟勒叉，勒叉弟亘，亘弟伏陀，伏陀弟弥陀，弥陀弟僧育，僧育弟居罗。
出帝初，勒叉封阳平县，亘封濮阳县，伏陀封武阳县，弥陀封新阳县，僧育封顿丘县，居罗封卫县，并开国伯，食邑四百户。
天平中，并除镇远将军、散骑侍郎。
僧育走关西，国除。
其余齐受禅，爵例降。
北海王详，字季豫。
美姿容，善举止。
太和九年封，加侍中、征北大将军。
后拜光禄大夫，解侍中、将军。
又兼侍中。
从高祖南伐，为散骑常侍。
高祖自洛北巡，详常与侍中、彭城王勰并在舆辇，陪侍左右。
至高宗射铭之所，高祖停驾，诏诸弟及侍臣，皆试射远近，唯详箭不及高宗箭所十余步。
高祖嘉之，拊掌欣笑，遂诏勒铭，亲自为制。
五等开建，食邑二千户。
迁侍中，转秘书监。
车驾南伐，详行中领军，留守，给鼓吹一部，甲仗三百人，兼督营构之务。
高祖赐详玺书曰： 比游神何业也？
丘坟六籍，何事非娱？善正风猷，肃是禁旅。 
详后朝于行宫，高祖引见之。
详庆平沔北，高祖曰： 朕以畿南未清，神麾暂动，沔北数城，并皆柔服，此乃将士之效，非朕之功。 
详对曰： 陛下德迈唐虞，功微周汉，自南之风，于是乎始。 
详还洛，高祖饯之，诏详曰： 昔者，淮夷叛命，故有三年之举；鬼方不令，乃致淹载之师。
况江吴窃命，于今十纪，朕必欲荡涤南海，然后言归。
今夏停此，故与汝相见，善守京邑，副我所怀。 
赵郡王干薨，以详行司州牧。
除护军将军，兼尚书左仆射。
高祖临崩，顾命详为司空辅政。
世宗即位，以详营构之勤，增邑一千户。
详以帝居谅暗，不受。
世宗览政，迁侍中、大将军、录尚书事。
咸阳王禧之谋反也，详表求解任。
诏曰： 一人之身，愆不累德，形乖性别，忠逆固殊。
是以父殛子兴，义高唐世；弟戮兄登，迹显周鲁。
禧之与国，异体同气，既肆无君之逆，安顾弟友之亲。
叔父忠显二朝，诚贯庙社，实勖赞冲昧，保乂鸿猷，岂容以微介之虑，忘阿衡之重？貂章即已敕还，愿不再述。
祚属眇躬，言及斯事，临纸惭恨，惋慨兼深。 
详重表陈解，诏复不许。
除太傅，领司徒，侍中、录尚书事如故。
详固辞，诏遣敦劝，乃受。
详与八座奏曰： 窃惟奸劫难除，为蠹日久，群盗作患，有国攸病。故五刑为用，犹陷触网之诛；道几胜残，宁息狗窃之响。
是以班制垂式，名为治本，整纟罔提目，政之大要。
谨寻夺禄事条，班已周岁。
然京邑尹、令，善恶易闻；边州远守，或难听审，皆上下同情，迭相掩没。
设有贼发，隐而不言，或以劫为偷，或遏掠成盗，更令贼发难知，攘窃惟甚。臣等参议，若依制削夺，则县无期月之宰；附条贬黜，郡靡岁稔之守。
此制必行，所谓法令滋章，盗贼多有。昔黄龚变风，不由削禄；张赵称美，岂惮贬退。
然绥导之体，得失在人。
乃可重选慎官，依律劾禁，不宜轻改法令，削黜群司。
今请改制条，还附律处。
其励己公清，赏有常典，风谣黩贿，案为考第。 
世宗从之。
详之拜命，其夜暴风震电，拔其庭中桐树大十围，倒立本处。
初，世宗之览政也，详闻彭城王勰有震主之虑，而欲夺其司徒，大惧物议，故为大将军，至是乃居之。
天威如此，识者知其不终。
世宗讲武于鄴，详与右仆身高肇、领军于劲留守京师。
初，太和末，详以少弟延爱；景明初，复以季父崇宠。位望兼极，百僚惮之。
而贪冒无厌，多所取纳；公私营贩，侵剥远近；嬖狎群小，所在请托。
珍丽充盈，声色侈纵，建饰第宇，开起山池，所费巨万矣。
又于东掖门外，大路之南，驱逼细人，规占第宅。
至有丧柩在堂，请延至葬而不见许，乃令舆榇巷次，行路哀嗟。
详母高太妃，颇亦助为威虐，亲命殴击，怨响嗷嗷。
妃，宋王刘昶女，不见答礼。
宠妾范氏，爱等伉俪，及其死也，痛不自胜，乃至葬讫，犹毁遂视之。
表请赠平昌县君。
详又蒸于安定王燮妃高氏，高氏即茹皓妻姊。
严禁左右，闭密始末。
详既素附于皓，又缘淫好，往来绸密。
皓之取妻也，详亲至其家，忻饮极醉。
详虽贪侈聚敛，朝野所闻，而世宗礼敬尚隆，凭寄无替，军国大事，总而裁决。
每所敷奏，事皆协允。
详常别住华林园之西隅，与都亭、宫馆密迩相接，亦通后门。
世宗每潜幸其所，肆饮终日，其宠如此。
又详拜受，因其私庆，启请世宗。
世宗频幸南第，御其后堂，与高太妃相见，呼为阿母，伏而上酒，礼若家人。
临出，高每拜送，举觞祝言： 愿官家千万岁寿，岁岁一至妾母子舍也。 
初，世宗之亲政也，详与咸阳王禧、彭城王勰并被召入，共乘犊车，防卫严固。
高时惶迫，以为详必死，亦乘车傍路，哭而送至金墉。
及详得免，高云： 自今而后，不愿富贵，但令母子相保，共汝扫市作活也。 
至此贵宠崇盛，不复言有祸败之理。
后为高肇所谮，云详与皓等谋为逆乱。
于时详在南第，世宗召中尉崔亮入禁，敕纠详贪淫，及茹皓、刘胄、常季贤、陈扫静等专恣之状。
亮乃奏详： 贪害公私，淫乱典礼。
朝廷比以军国费广，禁断诸蕃杂献，而详擅作威令，命寺署酬直。
驱夺人业，崇侈私第。
蒸秽无道，失尊卑之节；尘败宪章，亏风教之纪。
请以见事，免所居官爵，付鸿胪削夺，辄下禁止，付廷尉治罪。 
并劾皓等。夜即收禁南台。
又虎贲百人，围守详第，虑其惊惧奔越。
遣左右郭翼开金墉门，驰出谕之，示以中尉弹状。
详母高见翼，顿首号泣不自胜。
详言： 审如中尉所纠，何忧也，正恐更有大罪横至耳。
人奉我珍异货物，我实爱之。
果为取受，吾何忧乎？ 
私以自宽。
至明，皓等皆赐死，引高阳王雍等五王入议详罪。
单车防守，还华林之馆。
母妻相与哭，入所居，小奴弱婢数人随从。
官防甚严，终夜缶柝，列坐围守，外内不通。
世宗为此不幸园十余日。
徙详就太府寺，围禁弥切。
诏曰： 王位兼台辅，亲懿莫二，朝野属赖，具瞻所归。
不能励德存道，宣融轨训，方乃肆兹贪靦，秽暴显闻。
远负先朝友爱之寄，近乖家国推敬所期，理官执宪，实合刑典；天下为公，岂容私抑？
但朕诸父倾落，存者无几，便极逮坐，情有未安。
可免为庶人，别营坊馆，如法禁卫，限以终身。
邦家不造，言寻感慨。 
遂别营馆于洛阳县东北隅，二旬而成，将徙详居之。
会其家奴数人，阴结党辈，欲以劫出详，密抄名字，潜托侍婢通于详。
详始得执省，而门防主司遥见，突入，就详手中揽得，呈奏。
至夜，守者以闻。
详哭数声而暴死。
详自至太府，令其母妻，还居南宅，五日一来，与其相见。
此夜，母妻不在，死于婢手中。
至明，告其凶问。
诏曰： 北海叔奄至倾背，痛慕抽恸，情不自任。
明便举哀，可敕备办丧还南宅，诸王皇宗，悉令奔赴。
给东园秘器，赗物之数一依广陵故事。 
详之初禁也，乃以蒸高事告母。
母大怒，詈之苦切，曰： 汝自有妻妾侍婢，少盛如花，何忽共许高丽婢奸通，令致此罪？
我得高丽，当啖其肉。 
乃杖详背及两脚百余下，自行杖，力疲乃令奴代。
高氏素严，详每有微罪，常加责罚，以絮裹杖。
至是，去絮，皆至疮脓。
详苦杖，十余日乃能立。
又杖其妃刘氏数十，云： 新妇大家女，门户匹敌，何所畏也？
而不检校夫婿。
妇人皆妒，独不妒也！ 
刘笑而受罚，卒无所言。
详贪淫之失，虽闻远近，而死之日，罪无定名，远近叹怪之。
停殡五载。
永平元年十月，诏曰： 故太傅北海王体自先皇，特钟友爱，受遗训辅，冲昧攸记。
不图暮节晦德，终缺哀荣，便可追复王封，克日营厝，少慰幽魂，以旌阴疑戚。 
谥曰平王。
子颢，字子明，袭。
少慷慨，有壮气。
除袭骧将军、通直散骑常侍。
转宗正卿、光禄大夫、长兼宗正卿、散骑常侍、平东将军。
转都官尚书，加安南将军。
出除散骑常侍、抚军将军、徐州刺史。
寻为御史弹劾除名。
其后，贼帅宿勤明达、叱干骐驎等寇乱豳华诸州，乃复颢王爵，以本将军加使持节、假征西将军、都督华豳东秦诸军事、兼左仆射、西道行台，以讨明达。
颢转战而前，频破贼众，解豳华之围。
以功增封八百户，进号征西将军。
又除尚书右仆射，持节、行台、都督如故。
寻迁车骑大将军、仪同三司，余如故。
值萧宝夤等大败于平凉，颢亦奔还京师。
于时，葛荣南进，稍逼鄴城。
武泰初，以颢为侍中、骠骑大将军、开府仪同三司、相州刺史以御荣。
颢至汲郡，属尔朱荣入洛，推奉庄帝，诏授颢太傅，开府、侍中、刺史、王并如故。
颢以葛荣南侵，尔朱纵害，遂盘桓顾望，图自安之策。
先是，颢启其舅范遵为殷州刺史，遵以葛荣充逼，未得行。
颢令遵权停于鄴。
颢既怀异谋，乃遣遵行相州事，代前刺史李神，为己表里之援。
相州行台甄密先受朝旨，委其守鄴。
知颢异图，恐遵为变，遂相率废遵，还推李神摄理州事，然后遣军侯颢逆顺之势。
颢以事意不谐，遂与子冠受率左右奔于萧衍。
颢见衍，泣涕自陈，言辞壮烈，衍奇之。遂以颢为魏主，假之兵将，令其北入。
永安二年四月，于梁国城南登坛燔燎，号孝基元年。
庄帝诏济阴王晖业为都督，于考城拒之，为颢所擒。
又克行台杨昱于荥阳。
尔朱世隆自虎牢走退，庄帝北幸。
颢遂入洛，改称建武元年。
颢以数千之众，转战辄克，据有都邑，号令自己，天下人情，想其风政。
而自谓天之所授，颇怀骄怠。
宿昔宾客近习之徒咸见宠待，干扰政事，又日夜纵酒，不恤军国。
所统南兵，凌窃市里。
朝野莫不失望。
时又酷敛，公私不安。
庄帝与尔朱荣还师讨颢。
自于河梁拒战，王师渡于马渚，冠受战败被擒，因相继而败。
颢率帐下数百骑及南兵勇健者，自轘辕而出。
至临颍，颢部骑分散，为临颍县卒所斩。
出帝初，赠使持节、侍中、都督冀定相殷四州诸军事、骠骑大将军、大司马、冀州刺史。
武定中，子娑罗袭。
齐受禅，爵例降。
颢弟顼，字宝意。
起家为通直郎，转中书郎，历武卫将军、光禄少卿、黄门郎。
出除平北将军、相州刺史。
为大宗正卿。
封平乐县开国公，食邑八百户。
庄帝初，拜侍中、车骑将军，封东海王，食邑千户。
俄迁中书监、左光禄大夫，兼尚书右仆射。
又拜车骑大将军，加侍中。
顼无他才干，以亲属早居重任。
兄颢入洛，成败未分，便以意气自得，为时人所笑。
颢败，潜窜，为人执送，斩于都市。
出帝初，赠侍中、都督雍华岐三州诸军事、骠骑大将军、太尉公、尚书令、雍州刺史。
子衍，袭爵。
武定中，通直散骑侍郎。
齐受禅，爵例降。
史臣曰：显祖诸子，俱闻道于太和之日。
咸阳望重位隆，自猜谋乱。
赵郡愆于王度，终谥曰灵。
广陵夙称明察，不幸中夭，惜矣。
高阳器术缺然，终荷栋干，孝昌之叛，盖不足以责之。
北海义昧鹡鸰，奢淫自丧，虽祸由间言，亦自贻伊戚。
颢取若拾遗，亡不旋踵，岂守之无术？其天将覆之。
彭城王
彭城王勰，字彦和。
少而岐嶷，姿性不群。太和九年，封始平王，加侍中、征西大将军。
勰生而母潘氏卒，其年显祖崩。
及有所知，启求追服。
文明太后不许，乃毁瘠三年，弗参吉庆。
高祖大奇之。
敏而耽学，不舍昼夜，博综经史，雅好属文。
高祖革创，解侍中、将军，拜光禄大夫。
复除侍中，长直禁内，参决军国大政，万机之事，无不预焉。
及车驾南伐，以勰行抚军将军，领宗子军，宿卫左右。
开建五等，食邑二千户，转中书令，侍中如故，改封彭城王。
高祖与侍臣升金墉城，顾见堂后梧桐、竹曰： 凤皇非梧桐不栖，非竹实不食，今梧桐、竹并茂，讵能降凤乎？ 
勰对曰： 凤皇应德而来，岂竹、梧桐能降？ 
高祖曰： 何以言之？ 
勰曰： 昔在虞舜，凤皇来仪；周之兴也，鸑鷟鸣于岐山。
未闻降桐食竹。 
高祖笑曰： 朕亦未望降之也。 后宴侍臣于清徽堂。
日晏，移于流化池芳林之下。
高祖曰： 向宴之始，君臣肃然，及将末也，觞情始暢，而流景将颓，竟不尽适。恋恋余光，故重引卿等。 
因仰观桐叶之茂，曰：  其桐其椅，其实离离，恺悌君子，莫不令仪 。今林下诸贤，足敷歌咏。 
遂令黄门侍郎崔光读暮春群臣应诏诗。
至勰诗，高祖仍为之改一字，曰： 昔祁奚举子，天下谓之至公，今见勰诗，始知中令之举非私也。 
勰对曰： 臣露此拙，方见圣朝之私，赖蒙神笔赐刊，得有令誉。 
高祖曰： 虽琢一字，犹是玉之本体。 
勰曰： 臣闻《诗》三百，一言可蔽。
今陛下赐刊一字，足以价等连城。 
勰表解侍中。诏曰： 蝉貂之美，待汝而光，人乏之秋，何容方退也？
克念作圣，庶必有资耳。 
后幸代都，次于上党之铜鞮山。
路旁有大松树十数根。
时高祖进伞，遂行而赋诗，令人示勰曰： 吾始作此诗，虽不七步，亦不言远。
汝可作之，比至吾所，令就之也。 
时勰去帝十余步，遂且行且作，未至帝所而就。
诗曰： 问松林，松林经几冬？
山川何如昔，风云与古同？ 
高祖大笑曰： 汝此诗亦调责吾耳。 
诏曰： 弟勰所生母潘早龄谢世，显号未加。勰祸与身具，痛随形起，今因其展思，有足悲矜。可赠彭城国太妃，以慰存亡。 
又除中书监。侍中如故。
高祖南讨汉阳，假勰中军大将军，加鼓吹一部。
勰以宠受频烦，乃面陈曰： 臣闻兼亲疏而两，并异同而建，此既成文于昔，臣愿诵之于后。
陈思求而不允，愚臣不请而得。
岂但今古云殊，遇否大异，非独曹植远羡于臣，是亦陛下践魏文而不顾。 
高祖大笑，执勰手曰： 二曹才名相忌，吾与汝以道德相亲，缘此而言，无惭前烈。
汝但克己复礼，更何多及。 
高祖亲讲丧服于清徽堂，从容谓群臣曰： 彦和、季豫等年在蒙稚，早登缨绂，失过庭之训，并未习礼，每欲令我一解丧服。
自审义解浮疏，抑而不许。
顷因酒醉坐，脱尔言从，故屈朝彦，遂亲传说。
将临讲坐，惭战交情。 
御史中尉李彪对曰： 自古及今，未有天子讲礼。
陛下圣叡渊明，事超百代，臣得亲承音旨，千载一时。 
从征沔北，赐帛三千匹。
除使持节、都督南征诸军事、中军大将军、开府。
又诏曰： 明便交敌，可敕将士肃尔军仪。 
勰于是亲勒大众。
须臾，有二大鸟从南而来，一向行宫，一向幕府，各为人所获。
勰言于高祖曰： 始有一鸟，望旗颠仆，臣谓大吉。 
高祖戏之曰： 鸟之畏威，岂独中军之略也，吾亦分其一尔。
此乃大善，兵法咸说。 
至明，便大破崔慧景、萧衍。
其夜大雨，高祖曰： 昔闻国军获胜，每逢云雨。
今破新野、南阳及摧此贼，果降时润。
诚哉斯言！ 
勰对曰： 水德之应，远称天心。 
高祖令勰为露布，勰辞曰： 臣闻露布者，布于四海，露之耳目，必须宣扬威略以示天下。
臣小才，岂足大用？ 
高祖曰： 汝岂独亲诏，亦为才达，但可为之。 
及就，尤类帝文。有人见者，咸谓御笔。
高祖曰： 汝所为者，人谓吾制，非兄则弟，谁能辨之？ 
勰对曰： 子夏被蚩于先圣，臣又荷责于来今。 
及至豫州，高祖为家人书于勰曰： 教风密微，礼政严严，若不深心日劝，何以敬诸？
每欲立一宗师，肃我元族。
汝亲则宸极，位乃中监，风标才器，实足师范。
屡有口敕，仍执冲逊，难违清挹，荏苒至今。
宗制之重，舍汝谁寄？
便委以宗仪，责成汝躬，有不遵教典，随事以闻，吾别肃治之。
若宗室有愆，隐而不举，钟罚汝躬。
纲维相厉，庶有劝改。
吾朝闻夕逝，不为恨也。 
勰翌日面陈曰： 奉诏令专主宗制，纠举非违。
臣闻 其身正不令而行，其身不正虽令不从 。
臣处宗乏长幼之顺，接物无国士之礼，每因启请，已蒙哀借。
不谓今诏，终不矜免。
犹愿圣慈，赐垂蠲遂。 
高祖曰： 汝谐，往钦哉。 
勰表以一岁国秩、职俸、亲恤以裨军国。诏曰： 割身存国，理为远矣。
但汝以我亲，乃减己助国。
职俸便停，亲、国二事，听三分受一。 
高祖不豫，勰内侍医药，外总军国之务，遐迩肃然，人无异议。
徐謇，当世之上医也。先是，假还洛阳，及召至，勰引之别所，泣涕执手而谓之曰： 君今世元化，至尊气力危惙，愿君竭心，专思方治。
若圣体日康，令四海有赖，当获意外之赏；不然，便有不测之诛，非但荣辱，乃存亡由此。
君其勉之！ 
左右见者，莫不呜咽。
及引入，謇便欲进治。
勰以高祖神力虚弱，唯令以食味消息。
勰乃密为坛于汝水之滨，依周公故事，告天地、显祖请命，乞以身代。
高祖翊日有瘳损。
自悬瓠幸鄴，勰常侍坐舆辇，昼夜不离于侧，饮食必先尝之，而后手自进御。
车驾还京，会百僚于宣极堂，行饮至策勋之礼。
命舍人宣旨： 勰翼弼六师，纂戎荆楚，沔北之勋，每毗庙算。
从讨新野，有克城之谋；受命邓城，致大捷之效。
功为群将之最也。
别当授赏，不替厥庸。 
高祖谓勰曰： 吾与汝等，早罹艰苦，中逢契阔，每谓情义随事而疏。
比缠患经岁，危如寒叶，非汝孔怀，情敦忠孝，孰能动止躬亲，必先药膳？
每寻此事，感思殊远。 
勰悲泣对曰： 臣等宿遭不天，酷恨长世，赖陛下抚育，得参人伍。
岂谓上灵无鉴，复使圣躬违和，万国所悬，苍生系气。
寝兴之劳，岂申荼蓼！ 
以破慧景等勋，增邑五百户。
又诏曰： 朕形疲稚年，心劳长岁，积思成疴，顿发汝颍。
第六弟勰，孝均周弟，感侔姬旦，遗食舍寐，动止必亲，敦医劝膳，诚力俱竭，致兹保康，实赖同气。
又秉务缉政，百司是凭，纲维折衷，万揆获济。
抚师于霖浩之辰，处戎于荐逼之日。
安外静内，功臣大道。
侍省之绩，可以孔怀无褒；翼亮之勤，实乃勋存社稷。
宜有酬赏，以旌国功，可增邑一千户。 
勰辞曰： 臣受遇缘亲，荣枯事等，以此获赏，殊乖情愿，乞追成旨，用息谤言。 
诏曰： 汝在私能孝，处公必忠，比来勤忧，足布朝野，但可祗膺。 
寻以勰为司徒、太子太傅，侍中如故。
俄而萧宝卷将陈显达内冠，高祖复亲讨之。
诏勰使持节、都督中外诸军事、总摄六师。
是时，高祖不豫。
勰辞曰： 臣侍疾无暇，六军须有所托，事不两兴，情力又竭。
更请一王总当军要。 
高祖曰： 戎务、侍疾，皆凭于汝。
牵疴如此，吾深虑不济。
安六军、保社稷者，舍汝而谁？
何容方便请人，以违心寄。
宗祐所赖，唯在于汝。
诸葛孔明、霍子孟异姓受托，而况汝乎！ 
行次淯阳，高祖谓勰曰： 吾患转恶，汝其努力。 
车驾至马圈，去贼营数里，显达等出战，诸将大破之。
勰部分诸军，将攻贼垒，其夜奔退。
高祖疾甚，谓勰曰： 修短命也，死生大分，今吾气力危惙，当成不济矣。
虽败显达，国家安危，在此一举，社稷所仗，唯在汝身。
霍子孟以异姓受付，况汝亲贤，可不勉也！ 
勰泣曰： 士于布衣，犹为知己尽命，况臣托灵先皇，联晖陛下，诚应竭股肱之力，加之以忠贞。
但臣出入喉膂，每跨时要，及于宠灵辉赫，闻之遐迩。
复参宰匠，机政毕归，震主之声，见忌必矣。
此乃周旦遁逃，成王疑惑，陛下爱臣，便为未尽始终之美。
臣非所以恶华捐势，非所以辞勤请逸，正希仰成陛下日镜之明，下念愚臣忘退之祸。 
高祖久之曰： 吾寻思汝言，理实难夺。 
乃手诏世宗曰： 汝第六叔父勰，清规懋赏，与白云俱洁；厌荣舍绂，以松竹为心。
吾少与绸缪，提携道趣。
每请解朝缨，恬真丘壑，吾以长兄之重，未忍离远。
何容仍屈素业，长婴世网。
吾百年之后，其听勰辞蝉舍冕，遂其冲挹之性。
无使成王之朝，翻疑姬旦之圣，不亦善乎？
汝为孝子，勿违吾敕。 
及高祖崩于行宫，遏秘丧事，独与右仆射、任城王澄及左右数人为计，奉迁高祖于安车中，勰等出入如平常，视疾进膳，可决外奏。
累日达宛城，乃夜进安车于郡事，得加敛榇，还载卧舆。
六军内外莫有知者。
遣中书舍人张儒，奉诏徵世宗会驾。
梓宫至鲁阳，乃发丧行服。
世宗即位，勰跪授高祖遗敕数纸。
咸阳王禧疑勰为变，停在鲁阳郡外，久之乃入。
谓勰曰： 汝非但辛勤，亦危险至极。 
勰恨之，对曰： 兄识高年长，故知有夷险；彦和握蛇骑虎，不觉艰难。 
禧曰： 汝恨吾后至耳！ 
自高祖不豫，勰常居中，亲侍医药，夙夜不离左右，至于衣带罕解，乱首垢面。
帝患久多忿，因之以迁怒。
勰每被诮詈，言至厉切；威责近侍，动将诛斩。
勰承颜悉心，多所匡济。
及高祖升遐，陈显达奔遁始尔，虑凶问泄漏，致有逼迫。勰内虽悲恸，外示吉容，出入俯仰，神貌无异。
及至鲁阳也，东宫官属，多疑勰有异志，窃怀防惧。
而勰推诚尽礼，卒无纤介。
勰上高祖谥议： 谨案谥法，协时肇享曰 孝 ，五宗安之曰 孝 ，道德博闻曰 文 ，经纬天地曰 文 ，仰惟大行皇帝，义实该之，宜上尊号为孝文皇帝，庙曰高祖，陵曰长陵。 
世宗从之。
既葬，世宗固以勰为宰辅。
勰频口陈遗旨，请遂素怀。
世宗对勰悲恸，每不许之。
勰频烦表闻，辞义恳切。
世宗难违遗敕，遂其雅情，犹逼以外任，乃以勰为使持节、侍中、都督冀定幽瀛营安平七州诸军事、骠骑大将军、开府、定州刺史。
勰仍陈让，又面申前意，世宗固执不许，乃述职。
尚书令王肃等奏： 臣等闻旌功表德，道贵前王；庸勋亲亲，义高盛典。
是故姬旦翼周，光宅曲阜；东平宰汉，宠绝列蕃。
彭城王勰景思内昭，英风外发，协廓乾规，扫氛汉沔。
属先帝在天，凤旌旋旆，静一六师，肃宁南服。
登圣皇于天衢，开有魏之灵祐，论道中铉，王猷以穆，七德丕宣，九功在咏。
臣等参详，宜增邑一千五百户。 
诏曰： 览奏，倍增崩绝，未足以上酬勋德，且可如奏。 
勰频表固让，世宗许之。
世宗与勰书曰： 恪奉辞暨今，悲恋哽咽，岁月易远，便迫暮冬，每思闻道，奉承风教。
父既辞荣闲外，无容顿违至德。
出蕃累朔，荒驰实深。
今遣主书刘道斌奉宣悲恋，愿父来望，必当郕京。
展泄哀穷，指不云远。 
勰乃朝于京师。
景明初，萧宝卷豫州刺史裴叔业以寿春内属，诏勰都督南征诸军事，余官如故，与尚书令王肃迎接寿春。
诏曰： 五教治枢，古难其选，自非亲贤兼切，莫应斯举。
王以明德懋亲，任属保傅，出居蕃陕，入御衮章，内外克谐，民神攸属。
今董率戎麾，威号宜重，可复授司徒，以光望实。 
又诏勰以本官领扬州刺史。
勰简刑导礼，与民休息，州境无虞，遐迩安静。
扬州所统建安戍主胡景略犹为宝卷拒守不下，勰水陆讨之，景略面缚出降。
自勰之至寿春，东定城戍，至于阳石，西降建安，山蛮顺命，斩首获生，以数万计。
进位大司马，领司徒，余如故。
增邑八百户。
又宝卷遣将陈伯之屯于肥口，胡松又据梁城，水军相继二百余里。
勰部分将士，分攻诸营。伯之、胡松率众出战，诸将击之，斩首九千，俘获一万。
伯之等仅以身免，屯于烽火。
勰又分命诸将频战，伯之计穷宵遁。
淮南平。诏曰： 王戚尊上辅，德勋莫二，孤心昧识，训保攸凭。
比以寿春初开，镇压任重，故令王亲董元戎，远抚淮外。
冒兹炎蒸，衡盖飘摇，经略逾时，必有亏损。
淹违诣觌，夙夜系情。
兼制胜宣规，威效兼著，公私允称，义所钦嘉。
虽凯旋有期，无申延属，可遣给事黄门侍郎郑道昭就彼祗劳。 
徵勰还朝。
勰政崇宽裕，丝毫不犯，淮南士庶，追其余惠，至今思之。
初，勰之定寿春也，获萧宝卷汝阴太守王果、豫州治中庾稷等数人，勰倾衿礼之，常参坐席。
果承间进曰： 果等契阔生平，皓首播越，顾瞻西夕，余光几何。
今遭圣化，正应力兹愚老，申展尺寸，但在南百口，生死分张，乞还江外，以申德泽。 
勰矜而许之。
果又谢曰： 殿下赐处，有过国士。
果等今还，仰负慈泽，请听仁驾振旅，反迹江外。 
至此乃还。
其为远人所怀如此。
勰至京师，世宗临东堂引见，诏勰曰： 比凤皇未至，苍黎二化，故仰屈尊谟，绥怀边附。
而寇竖昏迷，敢斗淮楚。
叔父英略高明，应机殄定，凯旋今辰，伏慰悲伫。 
勰谢曰： 臣忝充戎帅，抚安新故，而不能宣武导恩，威怀遐迩。
致小竖伯之，驱率蚁徒，侵扰边堡。
非唯仰惭天颜，实亦俯愧朝列。
春秋责帅，臣实当之。
赖陛下慈深舍过，故使愚臣获免罪责。 
勰频表辞大司马、领司徒及所增邑，乞还中山。
有诏不许。
乃除录尚书、侍中，司徒如故。
固辞不免。
勰雅好恬素，不以势利婴心。高祖重其事干，絷维不许。
虽临崩遗诏，复世宗留连，每乖情愿，常凄然叹息。以诏旨殷勤，僶俛应命。
时咸阳王禧渐以骄矜，颇有不法。北海王详阴言于世宗，世宗深忌之。
又言勰大得人情，不宜久在宰辅，劝世宗遵高祖遗敕。
禧等又出领军于烈为恆州，非烈情愿，固强之，烈深以为忿。
烈子忠尝在左右，密令忠言于世宗云： 诸王等意不可测，宜废之，早自览政。 
时将礿祭，王公并斋于庙东坊。
世宗遣于烈将宿卫壮士六十余人召禧、勰、详等，引入，见之于光极殿。
世宗谓勰曰： 顷来南北务殷，不容仰遂冲操。
恪是何人，而敢久违先敕。
今遂叔父高蹈之意。 
勰谢曰： 先帝不以臣虚薄，曲垂罔己之泽，出入绸缪，公私无舍。
自陛下龙飞九五，屡求解落，既为宰辅所抑，亦不为陛下所许。
先岁夏中，重尘天听，时蒙优借，出为定州。
往年还洛阳，敕总戎淮肥，虽无功效，幸免罪戾。
云归未几，复委臣以非据之任。
臣频烦干请，具简圣听。
陛下孝深无改，仰遵先诏，上成睿明之美，下遂微臣之志，感惟今往，悲喜交深。 
乃诏曰： 王宿尚闲静，志捐世务，先帝爱亮之至，弗夺此情，遗敕炳然，许遂冲退。
雅操不移，朕亦未敢违夺。
今乃释位归第，丘园是营。高尚之节，确尔贞固；《贲》、《履》之操，邈焉难追。
而王宅初构，财力多阙，成立之期，岁月莫就。
可量遣工役，分给材瓦，禀王所好，速令制办，务从简素，以称王心。 
勰因是作《蝇赋》以谕怀，恶谗构也。
又以勰为太师，勰遂固辞。
诏曰： 盖二仪分象，君臣之位形焉；上下既位，唱和之义生焉。
自古统天位主，曷常不赖明师，仗贤辅，而后燮和阴阳，彝伦民物者哉？
往而不返者，先民诚有之，斯所谓独善其身而乱大伦，山林之士耳。
贤人君子则不然也。
屈己以安民，艰身以济物，所谓以先知觉后知，同尘而与天下俱洁者也。
朕猥以冲年，纂临宝历，实赖叔父匡济之功，诚宜永兼将相，以纲维内外。
但逼夺先旨，惮违冲挹，俯志割心，以遂高素。
自比水旱乖和，阴阳失序，是以屈王论道，庶燮兹玉烛。
且师宰从容，无废清尚。
故周旦复辟而居之，尚父期颐以终位。
王义兼家国，理绝独高，可遣侍中敦谕。 
世宗又修家人书于勰曰： 恪言：奉还告承，犹执冲逊，恪实暗寡，政术多秕，匡弼之寄，仰属亲尊。
父德望兼重，师训所归，岂得近遗家国，远崇清尚也。
便愿纡降，时副倾注之心。 
勰不得已而应命。
世宗后频幸勰第。
及京兆、广平暴虐不法，诏宿卫队主率羽林虎贲，幽守诸王于其第。
勰上表切谏，世宗不纳。
勰既无山水之适，又绝知己之游，唯对妻子，郁郁不乐。
议定律令，勰与高阳王雍、八座、朝士有才学者五日一集，参论轨制应否之宜。
而勰夙侍高祖，兼聪达博闻，凡所裁决，时彦归仰。
加以美容貌，善风仪，端严若神，折旋合度，出入言笑，观者忘疲。
又加侍中。
勰敦尚文史，物务之暇，披览不辍。
撰自古帝王贤达至于魏世子孙，三十卷，名曰《要略》。
小心谨慎，初无过失，虽闲居宴处，亦无慢色惰容。
爱敬儒彦，倾心礼待。
清正俭素，门无私谒。
性仁孝，言于朝廷，以其舅潘僧固为冀州乐陵太守。
京兆王愉构逆，僧固见逼从之。
尚书令高肇性既凶愎，贼害贤俊。
又肇之兄女，入为夫人。顺皇后崩，世宗欲以为后，勰固执以为不可。
肇于是屡谮勰于世宗，世宗不纳。
因僧固之同愉逆，肇诬勰北与愉通，南招蛮贼。
勰国郎中令魏偃、前防阁高祖珍希肇提携，构成共事。
肇初令侍中元晖以奏世宗，晖不从，令左卫元珍言之。
世宗访之于晖，晖明勰无此。
世宗更以问肇，肇以魏偃、祖珍为证，世宗乃信之。
永平元年九月，召勰及高阳王雍、广阳王嘉、清河王怿、广平王怀及高肇等入。
时勰妃方产，勰乃固辞不赴。
中使相继，不得已乃令命驾，意甚忧惧，与妃诀而登车。
入东掖门，度一小桥，牛不肯进，遂击之。
良久，更有使者责勰来迟，乃令去牛，人挽而进，宴于禁中。
至夜皆醉，各就别所消息。
俄而元珍将武士赍毒酒而至。
勰曰： 吾忠于朝廷，何罪见杀！
一见至尊，死无恨也。 
珍曰： 至尊何可复见！
王但饮酒。 
勰曰： 至尊圣明，不应无事杀我，求与告我罪者一对曲直。 
武士以刀镮筑勰二下。
勰大言曰： 皇天！
忠而见杀。 
武士又以刀镮筑勰。
勰乃饮毒酒，武士就杀之。
向晨，以褥裹尸，舆从屏门而出，载尸归第，云王因饮而薨。
勰妃李氏，司空冲之女也，号哭大言曰： 高肇枉理杀人，天道有灵，汝还当恶死。 
及肇以罪见杀，论者知有报应焉。
世宗为举哀于东堂，给东园第一秘器、朝服一袭、赙钱八十万、布二千匹、蜡五百斤，大鸿胪护丧事。
勰既有大功于国，无罪见害，百姓冤之。
行路士女，流涕而言曰： 高令公枉杀如此贤王！ 
在朝贵贱，莫不丧气。
追崇假黄钺、使持节、都督中外诸军事，司徒公、侍中、太师，王如故。
给銮辂九旒、虎贲班剑百人、前后部羽葆鼓吹、辒辌车。
有司奏太常卿刘芳议勰谥曰： 王挺德弱龄，诞资至孝，睿性过人，学不师授。
卓尔之操，发自天然；不群之美，幼而独出。
及入参政务，纶纟孛有光；爰登中铉，敷明五教。
汉北告危，皇赫问罪，王内亲药膳，外总六师。
及宫车晏驾，上下哀惨。
奋猛衔戚，英略潜通，翼卫灵舆，整戎振旆。
历次宛谢，迄于鲁阳，送往奉居，无惭周霍。禀遗作辅，远至迩安。
分陕恆方，流咏燕赵；廓靖江西，威慑南越。
入厘百揆，庶绩咸熙。履勤不惮，在功愈挹。
温恭恺悌，忠雅宽仁，兴居有度，善终笃始。
高尚厥心，功成身退。
义亮圣衷，美光世典。
依谥法，保大定功曰 武 ，善问周达曰 宣 。谥曰 武宣王 。 
及庄帝即位，追号文穆皇帝，妃李氏为文穆皇后，迁神主于太庙。称肃祖。
语在《临淮王彧传》。
前废帝时，去其神主。
嫡子劭，字子讷，袭封。
善武艺，少有气节。
肃宗初，萧衍遣将犯边，劭上表曰： 伪竖游魂，窥觎边境，劳兵兼时，日有千金之费。
臣仰籍先资，绍飨厚秩，思以埃尘，用裨山海。
臣国封徐州，去军差近，谨奉粟九千斛、绢六百匹、国吏二百人，以充军用。 
灵太后嘉其至意，而不许之。
起家宗正少卿。
又除使持节、假散骑常侍、平东将军、青州刺史。
于时，齐州民刘均、房顷等，扇动三齐。
萧衍遣将彭群、王辩等搔扰边陲，劭频有防拒之效。
孝昌末，灵太后失德，四方纷扰，劭遂有异志。
为安丰王延明所启，乃徵入为御史中尉。
庄帝即位，尊为无上王。
寻遇害河阴。
追谥曰孝宣皇帝，妻李氏为文恭皇后。
有二子。
韶字世胄，袭，武定末，司州牧。
齐受禅，爵例降。
韶弟袭，字世绍。
武定初，封武安王，邑一千户。
武定末，中书侍郎。
齐受禅，爵例降。
劭兄子直，字方言。
少知名，为清河文献王所赏爱。
起家除散骑侍郎，转中书侍郎。
后除通直散骑常侍，迁给事黄门侍郎。
灵太后诏曰： 故太师、彭城武宣王道隆德盛，功高微管，协契先朝，导扬末命。
扶疴济难，效汉北之诚；送往奉居，尽鲁南之节。
宗社赖之以安，皇基由之永固。
而谦光守约，屡捴增邑之赏；辞多受少，终保初锡之封。
非所谓追旧报恩、念勋酬德者也。
可以前后所封户，别封三子为县公，食邑各一千户，庶以少慰仁魂，微申朝典。 
子直封真定县开国公。
出为冠军将军、梁州刺史。未几遇患，优游南郑，无他政绩。
徵还京师，病卒。
赠散骑常侍、安南将军、都官尚书、冀州刺史。
孝庄践阼，追封陈留王，邑二千户，赠假黄钺、太师、大司马、太尉，加前后部羽葆鼓吹。
子宽，字思猛，袭王爵。
除散骑常侍、平南将军。
寻除侍中、抚军将军。
永安三年，尔朱兆害之于晋阳。
无后，国除。
出帝初，追赠使持节、散骑常侍、都督青齐济三州诸军事、卫大将军、青州刺史，重赠司徒公。
弟刚，字金明，庄帝初，封浮阳王，邑千户。
武定末，宗正少卿。
齐受禅，爵例降。
刚弟质，庄帝初，林虑王，邑千户。
永安三年薨。
出帝时，赠车骑大将军、左光禄大夫、仪同三司。
劭弟子正，美貌，性宽和。
肃宗初，封霸城县公，邑一千户。
历散骑侍郎、太常少卿。
庄帝即位，除尚书令，封始平王。
与兄劭俱遇害。
赠假黄钺、侍中、都督中外诸军事、大将军、录尚书事，相、王如故，鸾辂九旒、黄屋左纛、前后部羽葆鼓吹、虎贲班剑一百人，谥曰贞。
子钦，字世道，袭。
武定中，散骑侍郎。
齐受禅，爵例降。
史臣曰：武宣王孝以为质，忠而树行，文谋武略，自得怀抱，绸缪太和之世，岂徒然哉！
至夫在安处危之操，送往事居之节，周旦匪他之义，霍光异姓之诚，事兼之矣。
功高震主，德隆动俗，间言一入，卒不全志。
乌呼！
周成、汉昭亦未易遇也。
