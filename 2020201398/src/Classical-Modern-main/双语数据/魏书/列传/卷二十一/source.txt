宋隐，字处默，西河介休人也。
曾祖奭，晋昌黎太守。
后为慕容廆长史。
祖活，中书监。
父恭，尚书，徐州刺史。
慕容俊徙鄴，恭始家于广平列人焉。
隐性至孝，年十三，便有成人之志，专精好学，不以兵难易操。
仕慕容垂，历尚书郎、太子中舍人、本州别驾。
太祖平中山，拜隐尚书吏部郎。
车驾还北，诏隐以本官辅卫王仪镇中山。
寻转行台右丞，领选如故。
拜以老病乞骸骨，太祖不许。寻以母丧归列人。
既葬，被徵，固辞以病，而州郡切以期会，隐乃弃妻子，间行避焉。
后匿于长乐之经县，数年而卒。
临终谓其子侄等曰： 苟能入顺父兄，出悌乡党，仕郡幸而至功曹史，以忠清奉之，则足矣，不劳远诣台阁。
恐汝不能富贵，而徒延门户之累耳。
若忘吾言，是为无若父也，使鬼而有知，吾不归食矣。 
有五子。
第三子温，世祖时徵拜中书博士。
卒，追赠建威将军、豫州刺史，列人定侯。
温弟演，显祖初从征彭城有功，拜明威将军、济北太守。
演子鲋，字伯鱼。
州别驾。
隐弟辅，字处仁。
少慷慨有大操，博览群书。
州辟别驾。
早卒。
隐叔父洽，为慕容垂尚书。
太祖之围中山也，洽率所领专守北围。
当洽所统，官军多被伤杀，太祖特深忿恨。
及城平，遂杀之。
子顺、训并下腐刑。
洽第四子宣，字道茂，时年数岁，亲人窃逃以免。
后与范阳庐玄、勃海高允及从子愔俱被徵，拜中书博士。
寻兼散骑常侍，使刘义隆。
加冠军将军，赐爵中都侯，领中书侍郎，行司隶校尉。
真君七年卒，赠司隶，谥简侯。
子谟，字乾仁，袭爵。
卒于辽西太守。
子鸾，字珍和，袭爵。
东莞太守。
鸾弟琼，字普贤。
少以孝行称，母曾病，季秋之月，思瓜不已。
琼梦想见之，求而遂获。时人称异。
母终，州郡屡辟，皆不就。
卒于家。
子仲美，武定末，尚书水部郎。
王宪，字显则，北海剧人也。
祖猛，苻坚丞相。
父休，河东太守。
宪幼孤，随伯父永在鄴。
苻丕称尊号，复以永为丞相。
永为慕容永所杀，宪奔清河，匿于民家。
皇始中，舆驾次赵郡之高邑，宪乃归诚。
太祖见之，曰： 此王猛孙也。 
厚礼待之，以为本州中正，领选曹事，兼掌门下。
世祖即位，行廷尉卿。
出为上谷太守，加中垒将军，赐爵高唐子。
清身率下，风化大行。
寻拜外都大官，后为中都。
历任二曹，断狱称旨，进爵剧县侯，加龙骧将军。
出为并州刺史，加安南将军，进爵北海公，境内清肃。及还京师，以宪元老，特赐锦绣、布帛、绵彩、珍羞、礼膳。
天安初卒，年八十九。
赠镇南将军、青州刺史，谥曰康。
子崇，袭。
早卒。
子仲智袭。
历中山侍郎、安西将军、缨州刺史。
有清平之称。
崇弟嶷，字道长。
少以父任为中书学生，稍迁南部大夫。
高祖初，出使巡察青、徐、兗、豫，抚慰新附，观省风俗。
还，迁南部尚书，在任十四年。
时南州多事，文奏盈几，讼者填门。
嶷性儒缓，委随不断，终日在坐，昏睡而已。
李诉、邓宗庆等号为明察，勤理时务，而二人终见诛戮，余十数人或黜或免，唯嶷卒得自保。
时人为之语曰： 实痴实昏，终得保存。 加散骑常侍，右将军，赐爵东平侯。
未几，拜安东将军，进爵乐安公。
出为持节、镇西将军、秦州刺史。
改为华山公，散骑常侍如故。
后入为内都大官。
卒。
子祖念，袭爵。
官至东平太守。
例降爵为侯。
卒，赠宁朔将军、光州刺史。
子庆钟，袭爵。
给事中。
食秽无行，坐事爵除。
祖念弟云，字罗汉，颇有风尚。
自尚书郎入为中书舍人。
转司州别驾、光禄少卿，改授卫尉少卿。
出为冠军将军、尚书、兗州刺史，寻进号征虏将军。
在州坐受所部荆山戍主杜虞财货，又取官绢，因染割易，御史纠劾，付廷尉。
遇赦免。
熙平二年卒官。
赠平南将军、豫州刺史，谥曰文昭。
有九子。
长子昕，字元景。
武定末，太子詹事。
昕弟晖，字元旭。
早称机悟。
历尚书仪曹郎、中书舍人。
赠散骑常侍、镇军将军、兗州刺史。
晖弟旰，字仲明。
秘书郎、司徒主簿。
天平中，为盗所害。
屈遵，字子皮，昌黎徒河人也。
博学多艺，名著当时。
为慕容永尚书仆射、武垣公。
永灭，垂以为博陵令。
太祖南伐，车驾幸鲁口，博陵太守申永南奔河外，高阳太守崔玄伯东走海滨，属城长吏率多逃窜。
遵独告其吏民曰： 往年宝师大败，今兹垂征不还，天之弃燕，人弗支也。
魏帝神武命世，宽仁善纳，御众百万，号令若一，此汤武之师。
吾欲归命，尔等勉之，勿遇嘉运而为祸先。 
遂归太祖。
太祖素闻其名，厚加礼焉。
拜中书令，出纳王言，兼总文诰。
中原既平，赐爵下蔡子。
从驾还京师，卒，时年七十。
子须，袭。
除长乐太守，加镇远将军，进爵信都侯。
卒，赠宁北将军、昌黎公，谥曰恭。
少子处珍，袭爵。
处珍卒，子车渠袭爵。
高祖初，出为东阳镇将。
卒，赠青州刺史，谥曰庄。
须长子垣，字长生。沉深有局量。
少纂家业，尤善书计。
太祖初，给事诸曹。
太宗世，迁将作监，统京师诸署。
世祖即位，稍迁尚书右仆射，加侍中。
以破平凉功，赐爵济北公，加平南将军。
后转中领军。
恭宗在东宫，垣领太子少傅。
后督诸军东伐，进号镇东大将军。
师次和龙，冯文通致牛酒以犒军，献甲三千。
垣责其不送侍子，数之以王命，遂掠男女六千口而还。
垣在宫公正，内外称其平当。
世祖信任之，委以大政，车驾出征，常居中留镇。
与襄城公庐鲁元俱赐甲第，世祖数临幸，赏赐隆厚。
真君四年，坠马卒，时年五十五。
时世祖幸阴山，恭宗遣使乘传奏状，世祖甚悼惜之。谓使人曰： 汝等杀朕良臣，何用乘马！ 
遂令步归。
赠征西大将军，谥曰成公。
长子观，早卒。
世祖愍之，赐其子男爵。
观弟道赐，袭祖爵。
道赐，少以父任，内侍左右。
稍迁主客，进为尚书，加散骑常侍。
善骑射，机辩有辞气，世祖甚器之。
从征盖吴，迁尚书右仆射，加侍中。
还至雁门，暴疾卒。
谥曰哀公。
子拔，袭爵。
拔少好阴阳学。
世祖追思其父祖，年十四，以为南部大夫。
时世祖南伐，擒刘义隆将胡盛之，以付拔。
拔酒醉，不觉盛之逃去。
世祖大怒，命斩之。
将伏锧，世祖怆然曰： 若鬼而有知，长生问其子孙，朕何以应之？ 
乃赦拔，免为散大夫。
后显祖以其功臣子拜营州刺史。
卒，子永兴袭爵。
张蒲，字玄则，河内修武人，本名谟，后改为蒲。
汉太尉延之后。
父攀，慕容垂御史中丞、兵部尚书，以清方称。
蒲少有父风，颇涉文史，以端谨见知，为慕容宝阳平、河间二郡太守，尚书左丞。
太祖定中山，宝之官司叙用者，多降品秩。
既素闻蒲名，仍拜为尚书左丞。
天兴中，以蒲清谨方正，迁东部大人。
后拜太中大夫。
太宗即位，为内都大官，赐爵泰昌子，参决庶狱，私谒不行，号为公正。
泰常初，丁零翟猛雀驱逼吏民入白间山，谋为大逆。
诏蒲与冀州刺史长孙道生等往讨。
道生等欲径以大兵击之，蒲曰： 良民所以从猛雀者，非乐乱而为，皆逼凶威，强服之耳。
今若直以大军临之，吏民虽欲返善，其道无由。
又惧诛夷，必并势而距官军，然后入山恃阻，诳惑愚民。
其变未易图也。
不如先遣使喻之，使民不与猛雀同谋者无坐，则民必喜而俱降矣。 
道生甚以为然，具以奏闻。
太宗诏蒲军前慰喻。
乃下数千家，还其本属，蒲皆安集之。
猛雀与亲党百余人奔逃。
蒲与道生等追斩猛雀首，送京师。
后刘裕寇窃河表，以蒲为南中郎将、南蛮校尉，隶平南大将军长孙嵩往御之。
裕入长安，乃还。
后改为寿张子，与安平公叔孙建将兵自平原东渡，徇下刘义符青兗诸郡。
诏加陈兵将军、济州刺史。
又与建攻青州，不克而还。
世祖即位，以蒲清贫，妻子衣食不给，乃出为相州刺史。
扶弱抑强，进善黜恶，教化大行。
始光三年卒于州，年七十二。
吏民痛惜之。
蒲在谋臣之列，屡出为将，朝廷清论，常为称首。
赠平东将军、广平公，谥曰文恭。
子昭，有志操。
天兴中，以功臣子为太学生。
太宗即位，为内主书。
后袭父爵。
神中，从征蠕蠕，以功进爵修武侯，加平远将军。
延和二年，出为幽州刺史，开府，加宁东将军。
时幽州年谷不登，州廪虚磬，民多菜色。
昭谓民吏曰： 何我之不德而遇其时乎？ 
乃使富人通济贫乏，车马之家籴运外境，贫弱者劝以农桑。
岁乃大熟。
士女称颂之。
在任三年，卒。
子昶，袭爵。
早卒。
昶弟灵符。
真君八年，补中书博士。
和平中，咸阳郡民赵昌聚党作逆，百姓骚动。
诏灵符宣旨慰喻，民乃复业。
天安初，迁中书侍郎，赐爵昌国子。
延兴中，使南豫州，观察风俗。
太和四年，除建威将军、广平太守。
还为尚书左丞、司州大中正。
后除镇远将军、齐州刺史。
十六年，转光州刺史，加立忠将军。
卒。
谷浑，字元冲，昌黎人也。
父兗，膂力兼人，弯弓三百斤，勇冠一时。
仕慕容垂，至广武将军。
浑少有父风，任侠好气，以父母在，常自退抑。
晚乃折节受经业，遂览群籍，被服类儒者。
太祖时，以善隶书为内侍左右。
太宗世，迁前锋将军，从幸河南。
还，以选给事东宫。
世祖即位，为中书侍郎，加振威将军。
从征赫连昌，为骁骑将军。
迁侍中、安南将军，领仪曹尚书，赐爵濮阳公。
浑正直有操行，性不苟合，趣舍不与己同者，视之蔑如也。
然爱重旧故，不以富贵骄人。
时人以此称之。
在官廉直，为世祖所器重，诏以浑子孙十五以上悉补中书学生。
延和二年春，卒。
世祖悼惜之，亲临其丧。
赠赐丰厚，谥曰文宣。
子阐，字崇基，小字长命，袭爵。
少侍东宫，稍迁平南将军、相州刺史。
入为外都大官。
延兴四年卒。
谥曰简公。
阐弟季孙，袭爵。
中书学生，入为秘书中散，迁中部大夫。
出为吐京镇将。
阐子洪，字元孙。
少受学中书。
世祖以洪机敏有祖风，令入授高宗经。
高宗即位，以旧恩为散骑常侍、南部长。
迁尚书，赐爵荥阳公。
洪性贪奢，仆妾衣服锦绮，赀累千金，而求欲滋剧。
时显祖舅李峻等初至京师，官给衣服，洪辄截没。
为有司所纠，并穷其前后赃罪，坐以伏法。
子颖，青州、征东大将军、广陵王羽田曹参军、员外散骑侍郎、给事中、尚书郎，加威远将军。
除员外散骑常侍，寻转中散大夫。
大军伐蜀，时益州刺史傅竖眼出为别将，以颖权行州事。
后除假节、镇远将军、凉州刺史，不行，改授太府少卿，又加前将军。
神龟二年卒。
赠平东将军，营州刺史，谥曰贞。
长子纂，字灵绍，颇有学涉。
解褐太学博士，领侍御史。
稍迁著作郎、司州治中、黄门郎、散骑常侍，又为侍中，兼殿中尚书。
迁骠骑大将军、左光禄大夫，营州大中正。
纂前为著作，又监国史，不能有所缉缀。
纂弟士恢，字绍达。
少好琴书。
初为世宗挽郎，除奉朝请。
正光中，入侍，甚为肃宗宠待。
元叉之出，灵太后反政，绍达预有力焉。
迁谏议大夫，俄转通直散骑常侍、直阁将军、鸿胪少卿，封元城县开国侯，邑七百户。
太后嬖幸郑俨，惧绍达间构于帝，每因言次，导绍达为州。
绍达耽宠，不愿出外。
太后诬其罪而杀之。
公孙表，字玄元，燕郡广阳人也。
游学为诸生。
慕容冲以为尚书郎。
慕容垂破长子，从入中山。
慕容宝走，乃归阙。
以使江南称旨，拜尚书郎。
后为博士。
初，太祖以慕容垂诸子分据势要，权柄推移，遂至亡灭;且国俗敦朴，嗜欲寡少，不可启其机心，而导其巧利，深非之。
表承指上《韩非书》二十卷，太祖称善。
太宗初，表参功劳将军元屈军事，讨吐京叛胡，为胡所败。
表以先谏止屈，太宗善之，赐爵固安子。
河西饥胡刘虎聚结流民，反于上党，南寇河内。
诏表讨虎，又令表与姚兴洛阳戍将结期，使备河南岸，然后进军讨之。
时胡内自疑阻，更相杀害，表以其有解散之势，遂不与戍将相闻，率众讨之。
法令不整，为胡所败，军人大被伤杀。
太宗深衔之。
及刘裕征姚兴，兗州刺史尉建闻寇至，弃滑台北走，诏表随寿光侯叔孙建屯枋头。
泰常七年，刘裕死，议取河南侵地。
太宗以为掠地至淮，滑台等三城自然面缚。
表固执宜先攻城，太宗从之。
于是以奚斤为都督，以表为吴兵将军、广州刺史。
斤等济河，表攻滑台，历时不拔。
太宗乃南巡，为之声援。
表等既克滑台，引师西伐，大破刘义隆将翟广等于土楼，遂围虎牢。
车驾次汲郡，始昌子苏坦、太史令王亮奏表置军虎牢东，不得利便之地，故令贼不时灭。
太宗雅好术数，又积前忿，及攻虎牢，士卒多伤，乃使人夜就帐中缢而杀之。
时年六十四。
太宗以贼末退，秘而不宣。
初，表与勃海封恺友善，后为子求恺从女，恺不许，表甚衔之。
及封氏为司马国璠所逮，太宗以旧族欲原之，表固证其罪，乃诛封氏。
表为人外和内忌，时人以此薄之。
表本与王亮同营署，及其出也，轻侮亮，故至于死。
第二子轨，字元庆。
少以文学知名，太宗时为中书郎。
出从征讨，补诸军司马。
世祖平赫连昌，引诸将帅入其府藏，各令任意取金玉。
诸将取之盈怀，轨独不探把。
世祖乃亲探金赐之，谓轨曰： 卿可谓临财不苟得，朕所以增赐者，欲显廉于众人。 
后兼大鸿胪，持节拜氐王杨玄为南秦王。
及境，玄不郊迎。轨数玄曰： 昔尉他跨据，及陆贾至，匍匐奉顺，故能垂名竹帛。
今君王无肃恭之礼，非蕃臣也。 
玄使其属赵客子对曰： 天子以六合为家，孰非王庭？是以敢请入国，然后受谒。 
轨答曰： 大夫入境，尚有郊劳，而况王命者乎？
请奉策以还。 
玄惧，诣郊受命。
轨使还，称旨，拜尚书，赐爵燕郡公，加平南将军。
及刘义隆将到彦之遣其部将姚纵夫济河，攻冶坂。
世祖虑更北入，遣轨屯壶关。
会上党丁零叛，轨讨平之。
出为虎牢镇将。
初，世祖将北征，发民驴以运粮，使轨部诣雍州。
轨令驴主皆加绢一匹，乃与受之。
百姓为之语曰： 驴无强弱，辅脊自壮。 
众共嗤之。
坐徵还。
真君二年卒，时年五十一。
轨既死，世祖谓崔浩曰： 吾行过上党，父老皆曰：公孙轨为受货纵贼，使至今余奸不除，轨之咎也。其初来，单马执鞭;返去，从车百辆，载物而南。
丁零渠帅乘山骂轨，轨怒，取骂者之母，以矛刺其阴而杀之，曰： 何以生此逆子！ 
从下到擘，分磔四支于山树上以肆其忿。
是忍行不忍之事。
轨幸而早死，至今在者，吾必族而诛之。 
轨终得娶于封氏，生二子：斌，叡。
斌，袭爵。
拜内都大官。
正光二年卒。
赠幽州刺史。
叡，字文叔，初为东宫吏，稍迁仪曹长，赐爵阳平公。
时显祖于苑内立殿，敕中秘群官制名。
叡曰： 臣闻至尊至贵，莫崇于帝王;天人挹损，莫大于谦光。
伏惟陛下躬唐虞之德，存道颐神，逍遥物外，宫居之名，当协叡旨。
臣愚以为宜曰 崇光 。 奏可。
后卒于南部尚书。
赠安东将军、幽州刺史，谥曰宣。
叡妻，崔浩弟女也。生子良，字遵伯。
聪明好学，为尚书左丞，雅有干用，为高祖所知遇。
良弟衡，字道津。
良推爵让之，仕至司直。
良以别功，赐爵昌平子。
子崇基袭。
轨弟质，字元直。
有经义，颇属文。
初为中书学生，稍迁博士。
世祖征凉州，留宜都王穆寿辅恭宗。
时蠕蠕乘虚犯塞，侯骑至于京师，京师大震。
寿雅信任质，以为谋主。
质性好卜筮，卜筮者咸云寇必不来，故不谋备。
由质几致败国。
后深自督厉，屡进谠言，超迁尚书。
真君九年卒。
追赠中护军将军、光禄勋、幽州刺史、广阳侯、谥曰恭。
第二子邃，字文庆。
初为选部吏，以积勤，稍迁南部长。
敷奏有称，迁南部尚书，赐爵范阳侯，加左将军。
高祖诏邃与内都幢将、上谷公张倏率众讨萧赜舞阴戍。
后高祖与文明太后引见王公以下，高祖曰： 比年方割畿内及京城三部，于百姓颇有益否？ 
邃对曰： 先者人民离散，主司猥多，至于督察，实难齐整。
自方割以来，众赋易办，实有大益。 
太后曰： 诸人多言无益，卿言可谓识治机矣。 
诏醴阳被掠之兵，有得还者，赐绢二十匹。
邃奏为贵贱等级，高祖称善。
依例降侯，改为襄平伯。
出为使持节、安东将军、青州刺史。
以邃在公遗迹可纪，下诏褒述。加镇东将军，领东夷校尉，刺史如故。
太和十九年，卒于官。
高祖在鄴宫，为之举哀。
时百度唯新，青州佐吏疑为所服。
诏曰： 今古时殊，礼或隆杀。
专古也，理与今违;专今也，大乖曩义。
当斟酌两途，商量得失，吏民之情亦不可苟顺也。
主簿，近代相承服斩，过葬便除，可如故事。
自余无服，大成寥落，可准诸境内之民，为齐衰三月。 
子同始，袭爵。
卒于给事中。
同始弟同庆，笃厚廉慎，为司徒田曹参军、李崇骠骑府外兵参军。
随崇北征，有方直之称。
邃，叡为从父兄弟，而叡才器小优，又封氏之生，崔氏之婿；邃母雁门李氏，地望县隔。
钜鹿太守祖季真，多识北方人物，每云： 士大夫当须好婚亲，二公孙同堂兄弟耳，吉凶会集，便有士庶之异。 
张济，字士度，西河人也。
父千秋，慕容永骁骑将军。
永灭，来奔。
太祖善之，拜建节将军，赐爵成纪侯。
随从征伐，累著功绩。
登国末，卒。
济涉猎书传，清辩，美仪容。
太祖爱之，引侍左右，与公孙表等俱为行人，拜散骑侍郎，袭爵。
先是，姚兴遣将攻洛阳，司马德宗雍州刺史杨佺期遣使乞师于常山王遵。遵以状闻，太祖遣济为遵从事中郎报之。
济自襄阳还，太祖问济江南之事，济对曰： 司马昌明死，子德宗代立。所部州镇，迭相攻击，今虽小定，君弱臣强，全无纲纪。
臣等既至襄阳，佺期问臣： 魏初伐中山几十万众？ 
臣答： 三十余万。 
佺期曰： 魏国被甲戎马，可有几匹？ 
臣答曰： 中军精骑十有余万，外军无数。 
佺期曰： 以此讨羌，岂足灭也？ 
又曰： 魏定中山，徙几户于北？ 
臣答曰： 七万余家。 
佺期曰： 治在何城？ 
臣答曰： 定都平城。 
佺期曰： 有如许大众，亦何用城焉？ 
又曰： 魏帝为欲久都平城，将复迁乎？ 
臣答： 非所知也。 
佺期闻朝廷不都山东，貌有喜色，曰： 晋魏通和，乃在往昔，非唯今日。
羌寇狡猾，频侵河洛，夙夜忧危。
今此寡弱，仓库空竭，与君便为一家，义所无讳。
洛城救援，仰恃于魏，若获保全，当必厚报。
如其为羌所乘，宁使魏取。 
臣等欲分向扬州。
佺期曰： 蛮贼互起，水行甚难。魏之军马，已据滑台，于此而还，从北道东下，乃更便直。
晋之法制，有异于魏。
今都督襄阳，委以外事，有欲征讨，辄便兴发，然后表闻，令朝廷知之而已。
如其事势不举，亦不承台命。  
太祖嘉其辞顺，乃厚赏其使，许救洛阳。
后迁谒者仆射，报使姚兴。
以累使称旨，拜胜兵将军。
频从车驾北伐，济谋功居多。
赏赐奴婢百口，马牛数百，羊二十余口。
天赐五年卒。子多罗袭爵，坐事除。
李先，字容仁，中山庐奴人也，本字犯高祖庙讳。
少好学，善占相之术，师事清河张御，御奇之。
仕苻坚尚书郎。
后慕容永闻其名，迎为谋主。
先劝永据长子城，永遂称制，以先为黄门郎、秘书监。
垂灭永，徙于中山。
皇始初，先于井陉归顺。
太祖问先曰： 卿何国人？ 
先曰： 臣本赵郡平棘人。 
太祖曰： 朕闻中山土广民殷，信尔以不？ 
先曰： 臣少官长安，仍事长子，后乃还乡，观望民士，实自殷广。 又问先曰： 朕闻长子中有李先者，卿其是乎？ 
太祖曰： 卿识朕不？ 
先曰： 陛下圣德膺符，泽被八表，龙颜挺特，臣安敢不识？ 
太祖又问曰： 卿祖父及身官悉历何官？ 
先对曰： 臣大父重，晋平阳太守、大将军右司马。
父樊，石虎乐安太守、左中郎将。
臣，苻丕尚书右主客郎，慕容永秘书监、高密侯。 
太祖曰： 卿既宿士，屡历名官，经学所通，何典为长？ 
先对曰： 臣才识愚暗，少习经史，年荒废忘，十犹通六。 
又问： 兵法风角，卿悉通不？ 
先曰： 亦曾习读，不能明解。 
太祖曰： 慕容永时，卿用兵不？ 
先曰： 臣时蒙显任，实参兵事。 
太祖后以先为丞相卫王府左长史。
从仪平鄴，到义台，破慕容驎军，回定中山。先每一进策，所向克平。
东驾还代，以先为尚书右中兵郎。
太祖谓先曰： 今蠕蠕屡来犯塞，朕欲讨之，卿以为何如？ 
先曰： 蠕蠕不识天命，窜伏荒朔，屡来偷窃，惊动边民。
陛下神武，威德遐振，举兵征之，必将摧殄。 
车驾于是北伐，大破蠕蠕。
赏先奴婢三口，马牛羊五十头。
转七兵郎，迁博士、定州大中正。
太祖问先曰： 天下何书最善，可以益人神智？ 
先对曰： 唯有经书。
三皇五帝治化之典，可以补王者神智。 
又问曰： 天下书籍，凡有几何？
朕欲集之，如何可备？ 
对曰： 伏羲创制，帝王相承，以至于今，世传国记、天文秘纬不可计数。
陛下诚欲集之，严制天下诸州郡县搜索备送，主之所好，集亦不难。 
太祖于是班制天下，经籍稍集。
太祖之讨姚兴于柴壁也，问先曰： 兴屯天渡，平据柴壁，相为表里。
今欲殄之，计将安出？ 
先对曰： 臣闻兵以正合，战以奇胜。
如闻姚兴欲屯兵天渡，利其粮道。
及其未到之前，遣奇兵先邀天渡。柴壁左右，严设伏兵，备其表里。
以陛下神策，观时而动，兴欲进不得，退又乏粮。
夫高者为敌所栖，深者为敌所囚，兵法所忌而兴居之，可不战而取。 
太祖从其计，兴果败归。
太宗即位，问左右旧臣之中为先帝所亲者有谁。
时新息公王洛兒对曰： 有李先者，最为先帝所知。 
太宗召先引见，问曰： 卿有何功行，而蒙先帝所识？ 
先对曰： 臣愚细，才行无闻，适以忠直奉上，更无异能。 
太宗曰： 卿试言旧事。 
先对曰： 臣闻尧舜之教，化民如子;三王任贤，天下怀服。
今陛下躬秉劳谦，六合归德，士女能言，莫不庆抃。 
俄而召先读《韩子连珠》二十二篇、《太公兵法》十一事。
诏有司曰： 先所知者，皆军国大事，自今常宿于内。 
赐先绢五十匹、丝五十斤、杂彩五十匹、御马一匹。
拜安东将军、寿春侯，赐隶户二十二。
诏先与上党王长孙道生率师袭冯跋乙连城，克之，悉虏其众。
乃进讨和龙。
先言于道生曰： 宜密使兵人人备青草一束，各五尺围，用填城堑。
攻其西南，绝其外援，勒兵急攻，贼必可擒。 
道生不从，遂掠民而还。
后出为武邑太守，有治名。
世祖即位，徵为内都大官。
神二年卒，年九十五。
诏赐金缕命服一袭，赠定州刺史、中山公，谥曰文懿。
子冏，袭爵。
为京兆、济阴二郡太守。
卒。
子钟葵，袭爵，降为子。
钟葵弟凤子，凤子弟虬子，并中书博士。
凤子子预，字元恺。
少为中书学生。
聪敏强识，涉猎经史。
太和初，历秘书令、齐郡王友。
出为征西大将军长史，带冯翊太守。
积数年，府解罢郡，遂居长安。
每羡古人餐玉之法，乃采访蓝田，躬往攻掘。
得若环璧杂器形者大小百余，稍得粗黑者，亦箧盛以还，而至家观之，皆光润可玩。
预乃椎七十枚为屑，日服食之，余多惠人。
后预及闻者更求于故处，皆无所见。
冯翊公源怀等得其玉，琢为器佩，皆鲜明可宝。
预服经年，云有效验，而世事寝食不禁节，又加之好酒损志，及疾笃，谓妻子曰： 服玉屏居山林，排弃嗜欲，或当大有神力，而吾酒色不绝，自致于死，非药过也。
然吾尸体必当有异，勿便速殡，令后人知餐服之妙。 
时七月中旬，长安毒热，预停尸四宿，而体色不变。
其妻常氏以玉珠二枚含之，口闭。
常谓之曰： 君自云餐玉有神验，何故不受含也？ 
言讫齿启，纳珠，因嘘属其口，都无秽气。
举敛于棺，坚直不倾委。
死时犹有遗玉屑数斗，橐盛纳诸棺中。
初天兴中，先子密问于先曰： 子孙永为魏臣，将复事他主也？ 
先告曰： 未也。
国家政化长远，不可卒穷。 
自皇始至齐受禅，实百五十余岁矣。
贾彝，字彦伦，本武威姑臧人也。
六世祖敷，魏幽州刺史、广川都亭侯，子孙因家焉。
父为苻坚钜鹿太守，坐讪谤系狱。
彝年十岁，诣长安讼父获申，远近叹之，佥曰： 此子英俊，贾谊之后，莫之与京。 
弱冠，为慕容垂骠骑大将军、辽西王农记室参军。
太祖先闻其名，尝遣使者求彝于垂。
垂弥增器敬，更加宠秩，迁骠骑长史，带昌黎太守。
垂遣其太子宝来寇，大败于参合陂，执彝及其从兄代郡太守润等。
太祖即位，拜尚书左丞，参预国政，加给事中。
于鄴置行台，与尚书和跋镇鄴，招携初附。
久乃召还。
天赐末，彝请诣温汤疗病，为叛胡所拘执，送于姚兴。
积数年，遁归。
又为屈丐所执，与语悦之，拜秘书监。
年六十一，卒。
世祖平赫连昌，子秀迎其尸柩，葬于代南。
秀，历中书博士，迁中书侍郎，太子中庶子、扬烈将军，赐爵阳都男，本州大中正。
恭宗崩，以爵还第。
既而掌吏曹事。
高宗以秀东宫旧臣，进爵阳都子，加振威将军。
时丞相乙浑擅作威福，多所杀害。
浑妻庶姓而求公主之号，屡言于秀，秀默然。
浑曰： 公事无所不从，我请公主，不应何意？ 
秀慷慨大言，对曰： 公主之称，王姬之号，尊宠之极，非庶族所宜。
若假窃此号，当必自咎。
秀宁死于今朝，不取笑于后日。 
浑左右莫不失色，为之震惧，而秀神色自若。
浑夫妻默然含忿。
他日，乃书太医给事杨惠富臂作 老奴官悭 字，令以示秀。
浑每欲伺隙陷之，会浑伏诛，遂得免难。
秀执正守志，皆此类也。
时秀与中书令勃海高允俱以儒旧见重于时，皆选拟方岳，以询访见留，各听长子出为郡守。
秀辞曰： 爰自愚微，承乏累纪。少而受恩，老无成效，恐先草露，无报殊私。
岂直无功之子，超齐先达？
虽仰感圣慈，而俯深惊惧。
乞收成命，以安微臣。 
遂固让不受。
自始及终，历奉五帝，虽不至大官，常掌机要。
而廉清俭约，不营资产。
年七十三，遇疾，给医药，赐几杖。
时朝廷举动及大事不决，每遣尚书、高平公李敷就第访决。
皇兴三年卒。
赠本将军、冀州刺史、武邑公，谥曰简。
子俊，字异邻，袭爵。
拜秘书中散、军曹令。
出为显武将军、荆州刺史。
依例降爵为伯。
先是，上洛置荆州，后改为洛州，在重山中，民不知学。
俊乃表置学官，选聪悟者以教之。
在州五载，清靖寡事，吏民亦安。
迁洛后，俊朝京师，赏以素帛。
景明初卒。
赠本将军、光州刺史。
子叔休，袭爵。
除给事中。
卒。
子兴，袭爵。
兴弟宾，历尚书郎，以清素称。
出为黎阳太守，卒官。
润曾孙祯，字叔愿。
学涉经史，居丧以孝闻。
太和中，为中书博士，副中书侍郎高聪使于江左。
还，以母老患，辄过家定省，坐免官。久之，徵为京兆王愉郎中令，行洛阳令。
转治书侍御史、国子博士，加威远将军，行鲁阳太守。
清素，善抚接，得百姓情。
稍迁司徒谘议参军、通直散骑常侍，加冠军将军。
正光中卒。
赠平北将军、齐州刺史。
子子儒，司空田曹参军。
祯兄子景俊，亦以学识知名，奉朝请。
迁京兆王愉府外兵参军。
愉起逆于冀州，将授其官，景俊不受，愉杀之。
永平宫，赠东清河太守，谥曰贞。
景俊弟景兴。
清峻鲠正。
少为州主簿，遂栖迟不仕。
后葛荣陷冀州，为荣所虏，称疾不拜。
景兴每扪膝而言曰： 吾不负汝。 
以不拜葛荣故也。
薛提，太原人也，皇始中，补太学生，拜侍御史。
累迁散骑常侍、太子太保，赐爵历阳侯，加晋兵将军。
出为镇东大将军、冀州刺史，进爵太原公。
所在有声绩。
徵为侍中，治都曹事。
世祖崩，秘不发丧。
尚书左仆射兰延、侍中和匹等议，以为皇孙幼冲，宜立长君，徵秦王翰置之秘室。
提曰： 皇孙有世嫡之重，民望所系。
春秋虽少，令问闻于天下，成王、孝昭所以隆周汉。
废所宜立，而更求君，必不可。 
延等犹豫未决。
中常侍宗爱知其谋，矫皇后令徵提等入，遂杀之。
提弟浮子。
高宗即位，以提有谋立之诚，诏袭兄爵太原公，有司奏降为侯。
皇兴元年卒。
提孙令保，太和中，袭爵历阳侯。
史臣曰：宋隐操行贞白，遗略荣利。
王宪名祖之孙，老见优礼。
屈遵学艺知机，垣乃局量受遇。
张蒲、谷浑，文武为用，人世仍显。
公孙表初则一介见知，终以轻薄至戾。
轨始受授金之赏，末陷财利之徵。
鲜克有终，固不虚也。
张济使于四方，有延誉之美。
李先学术嘉谋，荷遇三世。
贾彝早播时学，秀则不畏强御。
薜提正义忠谋，见害奸阉，悲夫！
