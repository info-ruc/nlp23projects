文成皇帝七男，孝元皇后生献文皇帝。
李夫人生安乐厉王长乐。
曹夫人生广川庄王略。
沮渠夫人生齐郡顺王简。
乙夫人生河间孝王若。
悦夫人生安丰匡王猛。
玄夫人生韩哀王安平，王早薨，无传。
安乐王长乐，皇兴四年封建昌王，后改封安乐王。
长乐性凝重，显祖器爱之。
承明元年拜太尉，出为定州刺史。
鞭挞豪右，顿辱衣冠，多不奉法，为人所患。
百姓诣阙讼其过。高祖罚杖三十。
贪暴弥甚，以罪徵诣京师。
后与内行长乙肆虎谋为不轨，事发，赐死于家。
葬以王礼，谥曰厉。
子诠，字搜贤，袭。
世宗初，为凉州刺史。
在州贪秽，政以贿成。
后除定州刺史。
及京兆王愉之反，诈言国变。
在北州镇，咸疑朝廷有衅，遣使观诠动静。
诠具以状告，州镇帖然。
愉奔信都，诠与李平、高殖等四面攻烧，愉突门而出。
寻除侍中，兼以首告之功，除尚书左仆射。
薨，谥曰武康。
子鉴，字长文，袭。
后除相州刺史、北讨大都督，讨葛荣。
仍兼尚书右仆射、北道行台尚书令，与都督裴衍共救信都。
鉴既庸才，诸弟粗暴，见天下多事，遂谋反，降附葛荣。
都督源子邕与裴衍合围鉴，斩首传洛，诏改其元氏。
庄帝初，许复本族，又特复鉴王爵，赠司空。
鉴弟斌之，字子爽。
性险无行，及与鉴反，败，遂奔葛荣。
荣灭，得还。
出帝时，封颍川郡王，委以腹心之任。
帝入关，斌之奔萧衍，后还长安。
广川王略，延兴二年封。
位中都大官，性明敏，鞫狱称平。
太和四年薨，谥曰庄。
子谐，字仲和，袭。
十九年薨。
诏曰： 朕宗室多故，从弟谐丧逝，悲痛摧割，不能已已。
古者，大臣之丧，有三临之礼，此盖三公已上。
至于卿司已下，故应囗。
自汉已降，多无此礼。
朕欲遵古典，哀感从情，虽以尊降伏，私痛宁爽？
欲令诸王有期亲者为之三临，大功之亲者为之再临，小功缌麻为之一临。
广川王于朕大功，必欲再临。
再临者，欲于大殓之日，为亲临尽哀，成服之后，缌衰而吊。
既殡之缌麻，理在无疑，大殓之临，当否如何？
为须抚柩于始丧，为应尽哀于阖棺？早晚之宜，择其厥中。 
黄门侍郎崔光、宋弁，通直常侍刘芳，典命下大夫李元凯，中书侍郎高聪等议曰： 三临之事，乃自古礼，爰及汉魏，行之者稀。
陛下至圣慈仁，方遵前轨，志必哀丧，虑同宁戚。
臣等以为若期亲三临，大功宜再。
始丧之初，哀之至极，既以情降，宜从始丧。
大殓之临，伏如圣旨。 
诏曰： 魏晋已来，亲临多阙，至于戚臣，必于东堂哭之。
顷大司马、安定王薨，朕既临之后，复更受慰于东堂。今日之事，应更哭否？ 
光等议曰： 东堂之哭，盖以不临之故。
今陛下躬亲抚视，群臣从驾，臣等参议，以为不宜复哭。 
诏曰： 若大司马戚尊位重，必哭于东堂，而广川既是诸王之子，又年位尚幼，卿等议之，朕无异焉。 
谐将大殓，高祖素服深衣哭之，入室，哀恸，抚尸而出。
有司奏，广川王妃薨于代京，未审以新尊从于卑旧，为宜卑旧来就新尊？
诏曰： 迁洛之人，自兹厥后，悉可归骸邙岭，皆不得就茔恆代。
其有夫先葬在北，妇今丧在南，妇人从夫，宜还代葬；若欲移父就母，亦得任之。
其有妻坟于恆代，夫死于洛，不得以尊就卑；欲移母就父，宜亦从之；若异葬亦从之。
若不在葬限，身在代丧，葬之彼此，皆得任之。
其户属恆燕，身官京洛，去留之宜，亦从所择。
其属诸州者，各得任意。 
诏赠谐武卫将军，谥曰刚。
及葬，高祖亲临送之。
子灵道，袭。
卒，谥悼王。
齐郡王简，字叔亮。
太和五年封，位中都大官。
简母，沮渠牧犍女也。
简性貌特类外祖。
后为内都大官。
高祖尝与简俱朝文明太后于皇信堂，简居帝之右，行家人礼。
迁太保。
高祖仁孝，以诸父零落，存者唯简。每见，立以待之，俟坐，致敬问起居，停简拜伏。
简性好酒，不能理公私之事。
妻常氏，燕郡公常喜女也，文明太后以赐简。
性干综家事，颇节断简酒，乃至盗窃，求乞婢侍，卒不能禁。
二十三年薨。
时高祖不豫，诏曰： 叔父薨背，痛慕摧绝，不自胜任，但虚顿床枕，未堪奉赴，当力疾发哀。 
谥曰灵王。
世宗时，改谥曰顺。
子祐，字伯授，袭。
母常氏，高祖以纳不以礼，不许其为妃。
世宗以母从子贵，诏特拜为齐国太妃。
祐位泾州刺史。
薨，谥曰敬。
河间王若，字叔儒。
年十六，未封而薨，追封河间，谥曰孝。
诏京兆康王子太安为后。
太安于若为从弟，非相后之义，废之，以齐郡王子琛继。
琛字昙宝，幼而敏慧，高祖爱之。
世宗时，拜定州刺史。
琛妃，世宗舅女，高皇后妹。
琛凭恃内外，多所受纳，贪惏之极。
及还朝，灵太后诏曰： 琛在定州，惟不将中山宫来，自余无所不致，何可更复叙用？ 
由是遂废于家。
琛以肃宗始学，献金字《孝经》。
又无方自达，乃与刘腾为养息，赂腾金宝巨万计。
腾屡为之言，乃得兼都官尚书，出为秦州刺史。
在州聚敛，百姓吁嗟。
属东益、南秦二州氐反，诏琛为行台，仍充都督，还摄州事。
琛性贪暴，既总军省，求欲无厌，百姓患害，有甚狼虎。
进讨氐羌，大被摧破，士卒死者千数，率众走还。
内恃刘腾，无所畏惮，为中尉纠弹，会赦，除名为民。
寻复王爵，后讨鲜于脩礼，败，免官爵。
后讨汾晋胡、蜀，卒于军，追复王爵。
安丰王猛，字季烈。
太和五年封，加侍中。出为和龙镇都大将、营州刺史。
猛宽仁雄毅，甚有威略，戎夷畏爱之。
薨于州。
赠太尉，谥曰匡。
子延明，袭。
世宗时，授太中大夫。
延昌初，岁大饥，延明乃灭家财，以拯宾客数十人，并赡其家。
至肃宗初，为豫州刺史，甚有政绩，累迁给事黄门侍郎。
延明既博极群书，兼有文藻，鸠集图籍万有余卷。性清俭，不营产业。
与中山王熙及弟临淮王彧等，并以才学令望有名于世。
虽风流造次不及熙、彧，而稽古淳笃过之。
寻迁侍中。
诏与侍中崔光撰定服制。
后兼尚书右仆射。
以延明博识多闻，敕监金石事。
及元法僧反，诏为东道行台、徐州大都督，节度诸军事，与都督临淮王彧、尚书李宪等讨法僧。
萧衍遣其豫章王综镇徐州。
延明先牧徐方，甚得民誉，招怀旧土，远近归之。
综既降，因以军乘之，复东南之境，至宿豫而还。
迁都督、徐州刺史。
频经师旅，人物凋弊，延明招携新故，人悉安业，百姓咸附。
庄帝时，兼尚书令、大司马。
及元颢入洛，延明受颢委寄，率众守河桥。
颢败，遂将妻子奔萧衍，死于江南。
庄帝末，丧还。
出帝初，赠太保，王如故，谥曰文宣。
所著诗赋赞颂铭诔三百余篇，又撰《五经宗略》、《诗礼别义》，注《帝王世纪》及《列仙传》。
又以河间人信都芳工算术，引之在馆。
其撰《古今乐事》，《九章》十二图，又集《器准》九篇，芳别为之注，皆行于世。
