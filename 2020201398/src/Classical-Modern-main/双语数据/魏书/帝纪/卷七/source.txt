高祖纪上高祖孝文皇帝，讳宏，显祖献文皇帝之长子。母曰李夫人。
皇兴元年八月戊申，生于平城紫宫，神光照于室内，天地氛氲，和气充塞。
帝生而洁白，有异姿，襁褓岐嶷，长而渊裕仁孝，绰然有君人之表，显祖尤爱异之。
三年夏六月辛未，立为皇太子。
五年秋八月丙午，即皇帝位于太华前殿，大赦，改元延兴元年。
丁未，刘彧遣使朝贡。
九月壬戌，诏在位及民庶直言极谏，有利民益治，损政伤化，悉心以闻。
壬午，青州高阳民封辩自号齐王，聚党千余人，州军讨灭之。
高丽民奴久等相率来降，各赐田宅。
冬十月丁亥，沃野、统万二镇敕勒叛。
诏太尉、陇西王源贺追击，至桴罕，灭之，斩首三万余级；徙其遗迸于冀、定、相三州为营户。
庚寅，以征东大将军、南安王桢为假节、都督凉州及西戎诸军事、领护西域校尉、仪同三司，镇凉州。
朔方民曹平原招集不逞，破石楼堡，杀军将。
刘彧将垣崇祖率众二万自郁洲寇东兗州，屯于南城固。
十有一月，刺史于洛侯讨破之，崇祖还郁洲。
妖贼司马小君聚众反于平陵，齐州刺史、武昌王平原讨擒之。
十有二月乙酉，以驸马都尉穆亮为赵郡王。
壬辰，诏访舜后，获东莱郡民妫苟之，复其家毕世，以彰盛德之不朽。
复前濮阳王孔雀本封。
辛丑，赵郡王穆亮徙封长乐王。
二年春正月乙卯，统万镇胡民相率北叛。
诏宁南将军、交址公韩拔等追灭之。
大阳蛮酋桓诞率户内属，拜征南将军，封襄阳王。
曲赦京师及河西，南至秦泾，西至桴罕，北至凉州诸镇。
诏假员外散骑常侍邢祐使于刘彧。
二月乙巳，诏曰： 尼父禀达圣之姿，体生知之量，穷理尽性，道光四海。
顷者淮徐未宾，庙隔非所，致令祠典寝顿，礼章殄灭，遂使女巫妖觋，淫进非礼，杀生鼓舞，倡优媟狎。岂所以尊明神敬圣道者也！
自今已后，有祭孔子庙，制用酒脯而已，不听妇女合杂，以祈非望之福。犯者以违制论。
其公家有事，自如常礼，牺牲粢盛，务尽丰洁。
临事致敬，令肃如也。
牧司之官，明纠不法，使禁令必行。 
蠕蠕犯塞。
太上皇帝次于北郊，诏诸将讨之。
虏遁走。
其别帅阿大干率千余落来降。
东部敕勒叛奔蠕蠕，太上皇帝追之，至石碛，不及而还。
壬子，高丽国遣使朝贡。
三月，太上皇帝至自北讨。
戊辰，以散骑常侍、驸马都尉万安国为大司马、大将军，封安城王。
庚午，车驾耕于藉田。
石城郡获曹平原，送京师，斩之。
连川敕勒谋叛，徙配青、徐、齐、兗四州为营户。
癸酉，诏沙门不得去寺浮游民间，行者仰以公文。是月，刘彧死，子昱僭立。
五月丁巳，诏军警给玺印、传符，次给马印。
六月，安州民遇水雹，丐租赈恤。
丙申，诏曰： 顷者州郡选贡，多不以实，硕人所以穷处幽仄，鄙夫所以超分妄进，岂所谓旌贤树德者也！
今年贡举，尤为猥滥。
自今所遣，皆门尽州郡之高，才极乡闾之选。 
闰月壬子，蠕蠕寇敦煌，镇将尉多侯击走之。又寇晋昌，守将薛奴击走之。
戊午，行幸阴山。
秋七月，光州民孙晏等聚党千余人叛通刘昱，刺史叔孙璝讨平之。
辛丑，高丽国遣使朝贡。
壬寅，诏州郡县各遣二人才堪专对者，赴九月讲武，当亲问风俗。
八月丙辰，百济国遣使奉表请师伐高丽。
辛酉，地豆于、库莫奚国遣使朝贡，昌亭国遣使献蜀马。
河西费也头反，薄骨律镇将击走之。
九月辛巳，车驾还宫。
戊申，统万镇将、河间王闾虎皮坐贪残赐死。
己酉，诏以州镇十一水，丐民田租，开仓赈恤。
又诏流迸之民，皆令还本，违者配徙边镇。
冬十月，蠕蠕犯塞，及于五原。
十有一月，太上皇帝亲讨之，将度漠袭击。蠕蠕闻军至，大惧，北走数千里。以穷寇远遁，不可追，乃止。
丁亥，封皇叔略为广川王。
壬辰，分遣使者巡省风俗，问民疾苦。
帝每月一朝崇光宫。
十有二月庚戌，诏曰： 《书》云： 三载一考，三考黜陟幽明。 
顷者已来，官以劳升，未久而代。牧守无恤民之心，竞为聚敛，送故迎新，相属于路，非所以固民志，隆治道也。
自今牧守温仁清俭、克已奉公者，可久于其任。岁积有成，迁位一级。
其有贪残非道、侵削黎庶者，虽在官甫尔，必加黜罚。
著之于令，永为彝准。 
守宰不督察，免所居官。
戊午，太上皇帝至自北讨，饮至策勋，告于宗庙。
死王事者复其家。诏畿内民从役死事者，郡县为迎丧，给以葬费。
甲戌，诏县令能静一县劫盗者，兼治二县，即食其禄；能静二县者，兼治三县，三年迁为郡守。
二千石能静二郡，上至三郡，亦如之，三年迁为刺史。
三月壬午，诏诸仓囤谷麦充积者，出赐贫民。
夏四月戊申，诏假司空、上党王长孙观等讨吐谷浑拾寅。
壬子，契丹国遣使朝贡。
诏以孔子二十八世孙鲁郡孔乘为崇圣大夫，给十户以供洒扫。
六月甲子，诏曰： 往年县召民秀二人，问以守宰治状，善恶具闻，将加赏罚。而赏者未几，罪者众多。
肆法伤生，情所未忍。
今特垂宽恕之恩，申以解网之惠。
诸为民所列者，特原其罪，尽可贷之。 
秋七月，诏河南六州之民，户收绢一匹，绵一斤，租三十石。
乙亥，行幸阴山。
蠕蠕寇敦煌，镇将乐洛生击破之。事具《蠕蠕传》。
刘昱遣将寇缘淮诸镇，徐州刺史、淮阳公尉元击走之。
八月己酉，高丽、库莫奚国并遣使朝献。
庚申，帝从太上皇帝幸河西。
拾寅谢罪请降，许之。
九月辛巳，车驾并还宫。
乙亥，刘昱遣使朝贡。
己亥，诏曰： 自今京师及天下之囚，罪未分判，在狱致死无近亲者，公给衣衾棺椟葬埋之，不得曝露。 
辛丑，诏遣使者十人循行州郡，检括户口。
其有仍隐不出者，州、郡、县、户主并论如律。
库莫奚国遣使朝献。
冬十月，太上皇帝亲将南讨。诏州郡之民，十丁取一以充行，户收租五十石，以备军粮。
悉万斤国遣使朝献。
武都王反，攻仇池。诏长孙观仍回师讨之。
十有一月戊寅，诏以河南七州牧守多不奉法，致新邦之民莫能上达，遣使者观风察狱，黜陟幽明。
其有鳏寡孤独贫不自存者，复其杂徭；年八十已上，一子不从役；力田孝悌、才器有益于时、信义著于乡闾者，具以名闻。
癸巳，太上皇帝南巡，至于怀州。所过问民疾苦，赐高年、孝悌力田布帛。
十有二月庚戌，诏关外苑囿听民樵采。
壬子，蠕蠕犯边，柔玄镇二部敕勒叛应之。
癸丑，沙门慧隐谋反，伏诛。
是岁，州镇十一水旱，丐民田租，开仓赈恤。
相州民饿死者二千八百四十五人。
吐谷浑部内羌民钟岂渴干等二千三百户内附。
是年，妖人刘举自称天子，齐州刺史、武昌王平原捕斩之。
四年春正月丁丑，侍中、太尉、陇西王源贺以病辞位。
辛巳，粟特国遣使朝献。
二月甲辰，太上皇帝至自南巡。
辛亥，吐谷浑拾寅遣子费斗斤入侍，并献方物。
辛未，禁断寒食。
三月丁亥，诏员外散骑常侍许赤虎使于刘昱。
高丽、吐谷浑、曹利诸国各遣使朝贡。
夏五月甲戌，蠕蠕国遣使朝贡。
六月乙卯，诏曰： 朕应历数开一之期，属千载光熙之运，虽仰严诲，犹惧德化不宽，至有门房之诛。
然下民凶戾，不顾亲戚，一人为恶，殃及合门。
朕为民父母，深所愍悼。自今已后，非谋反、大逆、干纪、外奔，罪止其身而已。
今德被殊方，文轨将一，宥刑宽禁，不亦善乎？ 
阔悉国遣使朝贡。
秋七月庚午，高丽国遣使朝献。
己卯，曲赦仇池。
癸巳，蠕蠕寇敦煌，镇将尉多侯大破之。
八月庚子，吐谷浑国遣使朝献。
戊申，大阅于北郊。
九月，以刘昱内相攻战，诏将军元兰等五将三万骑及假东阳王丕为后继，伐蜀汉。
丙子，契丹、库莫奚、地豆于诸国各遣使朝献。
冬十月庚子，刘昱遣使朝贡。
十有一月，分遣侍臣循河南七州，观察风俗，抚慰初附。
戊寅，吐谷浑国遣使朝献。
是岁，州镇十三大饥，丐民田租，开仓赈之。
十有二月，诏西征吐谷浑兵在句律城初叛军者斩，次分配柔玄、武川二镇。
斩者千余人。
五年春二月庚子，高丽国遣使朝献。
癸丑，诏定考课，明黜陟。
闰月戊午，吐谷浑国遣使朝献。
夏四月丁丑，龟兹国遣使朝献。
癸未，诏天下赋调，县专督集，牧守对检送京师，违者免所居官。
诏禁畜鹰鹞，开相告之制。
五月丁酉，契丹、库莫奚国各遣使献名马。
丙午，诏员外散骑常侍许赤虎使于刘昱。
丁未，幸武州山。
辛酉，幸车轮山。
六月庚午，禁杀牛马。
壬申，曲赦京师死罪，遣备蠕蠕。
秋八月丁卯，高丽、吐谷浑、地豆于诸国遣使朝献。
九月癸卯，洛州人贾伯奴、豫州人田智度聚党千余人，伯奴称恆农王，智度上洛王，夜攻洛州。
州郡击之，斩伯奴于缑氏，执智度送京师。
冬十月，蠕蠕国遣使朝献。
太上皇帝大阅于北郊。
十有二月丙寅，建昌王长乐改封安乐王。
己丑，城阳王长寿薨。
庚寅，刘昱遣使朝贡。
承明元年春二月，蠕蠕、高丽、库莫奚、波斯诸国并遣使朝贡。
是月，司空、东郡王陆定国坐事免官爵为兵。
夏五月，冀州武邑民宋伏龙聚众，自称南平王。
郡县捕斩之。
蠕蠕国遣使朝贡。
六月甲子，诏中外戒严，分京师见兵为三等，第一军出，遣第一兵，二等兵亦如之。
辛未，太上皇帝崩。
壬申，大赦，改年。
大司马、大将军、安城王万安国坐矫诏杀神部长奚买奴于苑中，赐死。
戊寅，征西大将军、安乐王长乐为太尉；尚书左仆射、南平公目辰为司徒，进封宜都王；南部尚书李欣为司空。
尊皇太后为太皇太后，临朝称制。
秋七月甲辰，追尊皇妣李贵人为思皇后。以汝阴王天赐为征西大将军、仪同三司。
高丽、库莫奚国并遣使朝贡。
濮阳王孔雀有罪赐死。
八月甲子，诏曰： 朕猥承前绪，纂戎洪烈，思隆先志，缉熙政道。
群公卿士，其各勉厥心，匡朕不逮。
诸有便民利国者，具状以闻。 
壬午，蠕蠕国遣使朝贡。
甲申，以长安二蚕多死，丐民岁赋之半。
九月丁亥，曲赦京师。
高丽、库莫奚、契丹诸国并遣使朝献。
癸丑，宕昌、悉万斤国并遣使朝贡。
冬十月丁巳，起七宝永安行殿。
乙丑，进征西大将军、假东阳王元丕爵为正王。
己未，诏曰： 朕纂承皇极，照临万方，思阐遐风，光被兆庶，使朝有不讳之音，野无自蔽之响，畴咨帝载，询及刍荛。
自今已后，群官卿士，下及吏民，各听上书，直言极谏，勿有所隐。
诸有便宜，益治利民，可以正风俗者，有司以闻。朕将亲览，与三事大夫论其可否，裁而用之。 
辛未，舆驾幸建明佛寺，大宥罪人。
济南公罗拔进爵为王。
十有一月，蠕蠕国遣使朝贡。
戊子，以太尉、安乐王长乐为定州刺史，京兆王子推为青州刺史，司空李欣为徐州刺史，并开府仪同三司。
太和元年春正月乙酉朔，诏曰： 朕夙承宝业，惧不堪荷，而天贶具臻，地瑞并应，风和气晼，天人交协。岂朕冲昧所能致哉？
实赖神祗七庙降福之助。
今三正告初，祗感交切，宜因阳始，协典革元，其改今号为太和元年。 
辛亥，诏曰： 今牧民者，与朕共治天下也。宜简以徭役，先之劝奖，相其水陆，务尽地利，使农夫外布，桑妇内勤。
若轻有征发，致夺民时，以侵擅论。
民有不从长教，惰于农桑者，加以罪刑。 
起太和、安昌二殿。
己酉，秦州略阳民王元寿聚众五千余家，自号为冲天王。
云中饥，开仓赈恤。
二月丙寅，汉川民泉会、谭酉等相率内属，处之并州。
辛未，秦益二州刺史、武都公尉洛侯讨破元寿，获其妻子，送京师。
癸未，高丽、契丹、库莫奚国各遣使朝献。
三月庚子，徵征西大将军、雍州刺史、东阳王丕为司徒。
丙午，诏曰： 朕政治多阙，灾眚屡兴。
去年牛疫，死伤大半，耕垦之利，当有亏损。
今东作既兴，人须肄业。其敕在所督课田农，有牛者加勤于常岁，无牛者倍庸于余年。
一夫制治田四十亩，中男二十亩。
无令人有余力，地有遗利。 
库莫奚、契丹国各遣使朝献。
夏四月丙寅，蠕蠕国遣使朝贡。
丁卯，幸白登山。
壬申，幸崞山。
乐安王良薨。
诏复前东郡王陆定国官爵。
五月乙酉，车驾祈雨于武州山，俄而澍雨大洽。
蠕蠕国遣使朝贡。
秋七月壬辰，侍中、开府仪同三司、青州刺史、京兆王子推薨。
庚子，定三等死刑。
己酉，太和、安昌二殿成。起朱明、思贤门。
是月，刘昱死，弟准僭立。
八月壬子，大赦天下。
丙子，诏曰： 工商皁隶，各有厥分，而有司纵滥，或染清流。
自今户内有工役者，唯止本部丞，已下准次而授。
若阶藉元勋、以劳定国者不从此制。 
戊寅，刘准遣使朝贡。
九月癸未，蠕蠕国遣使朝贡。
乙酉，诏群臣定律令于太华殿。
辛卯，高丽国遣使朝贡。
庚子，起永乐游观殿于北苑，穿神渊池。
车多罗、西天竺、舍卫、叠伏罗诸国各遣使朝贡。
冬十月癸酉，晏京邑耆老年七十已上于太华殿，赐以衣服。
是月，库莫奚、契丹国各遣使朝献。
又诏七十已上一子不从役。
龟兹国遣使朝献。
刘准葭芦戍主杨文度遣弟鼠袭陷仇池。
丙子，诛徐州刺史李欣。
库莫奚、契丹国各遣使朝贡。
十有一月癸未，诏征西将军、广川公皮欢喜，镇西将军梁丑奴，平西将军杨灵珍等率众四万讨杨鼠。
乙酉，吐谷浑国遣使朝献。
丁亥，怀州民伊祁苟初自称尧后应王，聚众于重山。
洛州刺史冯熙讨灭之。
闰月，欢喜等军到建安，杨鼠弃城南走。
癸亥，粟提婆国遣使朝献。
庚子，诏员外散骑常侍李长仁使于刘准。
十有二月壬寅，欢喜攻陷葭芦，斩文度，传首京师。
甲辰，员阔、吐谷浑国并遣使朝贡。
丁未，诏以州郡八水旱蝗，民饥，开仓赈恤。
以安定王休为仪同三司。
二年春正月丁巳，封昌黎王冯熙第二子始兴为北平王。
戊午，吐谷浑遣使朝献。
二月丁亥，行幸代之汤泉。
所过问民疾苦，以宫人赐贫民无妻者。
戊戌，蠕蠕国遣使朝献。
癸卯，车驾还宫。
三月丙子，以河南公梁弥机为宕昌王。
夏四月甲申，幸崞山。
丁亥，还宫。
己丑，刘准遣便朝贡。
京师旱。
甲辰，祈天灾于北苑，亲自礼焉。灭膳，避正殿。
丙午，澍雨大洽。曲赦京师。
五月，诏曰： 婚娉过礼，则嫁娶有失时之弊；厚葬送终，则生者有糜费之苦。
圣王知其如此，故申之以礼数，约之以法禁。乃者，民渐奢尚，婚葬越轨，致贫富相高，贵贱无别。
又皇族贵戚及士民之家，不惟氏族，高下与非类婚偶。
先帝亲发明诏，为之科禁；而百姓习常，仍不肃改。
朕今宪章旧典，祗案先制，著之律令，永为定准。犯者以违制论。 
六月己丑，幸鹿野苑。
庚子，皇叔若薨。
秋七月戊辰，龟兹国遣使献名驼七十头。
刘准遣将寇仇池，阴平太守杨广香击走之。
八月，分遣使者考察守宰，问民疾苦。
丙戌，诏罢诸州禽兽之贡。丁亥，勿吉国遣使朝献。
九月丙辰，曲赦京师。
龟兹国遣使献大马、名驼、珍宝甚众。
冬十月壬辰，诏员外散骑常侍郑羲使于刘准。
十有一月庚戌，诏曰： 悬爵于朝，而有功者必縻其赏；悬刑于市，而有罪者必罹其辜。斯乃古今之成典，治道之实要。
诸州刺史，牧民之官，自顷以来，遂各怠慢，纵奸纳赂，背公缘私，致令贼盗并兴，侵劫兹甚，奸宄之声屡闻朕听。朕承太平之运，属千载之期，思光洪绪，惟新庶绩；亦望蕃翰群司敷德宣惠，以助冲人，共成斯美。
幸克己复礼，思愆改过，使寡昧无愧于祖宗，百姓见德于当世。
有司明为条禁，称朕意焉。 
十有二月癸巳，诛南郡王李惠。
是岁，州镇二十余水旱，民饥，开仓赈恤。
三年春正月癸丑，坤德六合殿成。
庚申，诏罢行察官。
二月辛巳，帝、太皇太后幸代郡温泉，问民疾苦，鳏贫者以宫女妻之。
己亥，还宫。
壬寅，乾象六合殿成。
三月甲辰，曲赦京师。
戊午，吐谷浑、高丽国各遣使朝献。
夏四月壬申，刘准遣使朝献。
癸未，乐良王乐平薨。
辛卯，蠕蠕国遣使朝献。
丙申，幸崞山。
己亥，还宫。庚子，淮阳公尉元进爵为王。
吐谷浑国遣使献牦牛五十头。
雍州刺史、宜都王目辰有罪赐死。
五月丁巳，帝祈雨于北苑，闭阳门，是日澍雨大洽。
辛酉，诏曰： 昔四代养老，问道乞言。朕虽冲昧，每尚其美。
今赐国老各衣一袭，绵五斤，绢布各五匹。 
六月辛未，以雍州民饥，开仓赈恤。
起文石室、灵泉殿于方山。
秋七月壬寅，诏宫人年老及疾病者，免之。
八月壬申，诏群臣直言尽规，靡有所隐。
乙亥，幸方山，起思远佛寺。
丁丑，还宫。
九月壬子，以侍中、司徒、东阳王丕为太尉；侍中、尚书右仆射、赵郡公陈建为司徒，进爵魏郡王；侍中、尚书、河南公苟颓为司空，进爵河东王；侍中、尚书、太原公王睿进爵中山王；侍中、尚书、陇东公张祐进爵新平王。
己未，定州刺史、安乐王长乐有罪，征诣京师，赐死。
庚申，陇西王源贺薨。
高丽、吐谷浑、地豆于、契丹、库莫奚、龟兹诸国各遣使朝献。
冬十月己巳朔，大赦天下。
十有一月癸卯，赐京师贫穷、高年、疾患不能存者衣服布帛各有差。
癸丑，进假梁郡公元嘉爵为假王，督二将出淮阴；陇西公元琛三将出广陵；河东公薛虎子三将出寿春。
蠕蠕率骑十余万南寇，至塞而还。
十有二月，粟特、州逸、河龚、叠伏罗、员阔、悉万斤诸国各遣使朝贡。
是年，岛夷萧道成废其主刘准而僭立，自号曰齐。
四年春正月癸卯，乾象六合殿成。
洮阳羌叛，桴罕镇将讨平之。
陇西公元琛等攻克萧道成马头戍。
乙卯，广川王略薨。
雍州氐齐男王反，杀美阳令，州郡捕斩之。
丁巳，罢畜鹰鹞之所，以其地为报德佛寺。
戊午，襄城王韩颓有罪，削爵徙边。
萧道成徐州刺史崔文仲寇淮北，陷茬眉戍。
二月，遣尚书游明根率骑二千南讨。
癸巳，诏曰： 朕承乾绪，君临海内，夙兴昧旦，如履薄冰。
今东作方兴，庶类萌动，品物资生，膏雨不降，岁一不登，百姓饥乏，朕甚惧焉。其敕天下，祀山川群神及能兴云雨者，修饰祠堂，荐以牲璧。
民有疾苦，所在存问。 
三月丙午，诏车骑大将军冯熙督众迎还假梁郡王嘉等诸军。
乙卯，蠕蠕国遣使朝贡。
四月己卯，幸廷尉、籍坊二狱，引见诸囚。诏曰： 廷尉者，天下之平，民命之所悬也。
朕得惟刑之恤者，仗狱官之称其任也。
一夫不耕，将或受其馁；一妇不织，将或受其寒。
今农时要月，百姓肆力之秋，而愚民陷罪者甚众。宜随轻重决遣，以赴耕耘之业。 
辛巳，幸白登山。
甲申，赐天下贫人一户之内无杂财谷帛者廪一年。
五月丙申朔，幸火山。
壬寅，还宫。
六月丁卯，以澍雨大洽，曲赦京师。以绫绢布百万匹及南伐所俘赐王公已下。
秋七月辛亥，行幸火山。
壬子，改作东明观。
诏会京师耆老，赐锦彩、衣服、几杖、稻米、蜜、面，复家人不徭役。
悉万斤国遣使朝贡。
闰月丁亥，幸虎圈，亲录囚徒，轻者皆免之。
壬辰，顿丘王李钟葵有罪赐死。
萧道成角城戍主请举城内属。
八月丁酉，诏徐州刺史、假梁郡王嘉赴接之。
又遣平南将军郎大檀三将出朐城，将军白吐头二将出海西，将军元泰二将出连口，将军封匹三将出角城，镇南将军贺罗出下蔡。甲辰，幸方山。戊申，幸武州山石窟寺。庚戌，还宫。
乙卯，诏诸州置冰室。
萧道成梁州刺史崔慧景遣长史裴叔保率众寇武兴，关城氐帅杨鼠击破之。叔保还南郑。
九月，萧道成汝南太守常元真、龙骧将军胡青苟率户内属。
乙亥，思义殿成。
壬午，东明观成。
戊子，诏曰： 隆寒雪降，诸在徽纆及转输在都或有冻馁，朕用愍焉。
可遣侍臣诣廷尉狱及有囚之所，周巡省察。饥寒者给以衣食，桎梏者代以轻锁。 
假梁郡王嘉破萧道成将卢绍之、玄元度于朐山，其下蔡戍主弃城遁走。
冬十月丁未，诏昌黎王冯熙为西道都督，与征南将军桓诞出义阳；镇南将军贺罗，自下蔡东出钟离。
兰陵民桓富杀其县令，与昌虑桓和北连太山群盗张和颜等，聚党保五固，推司马朗之为主。诏淮阳王尉元等讨之。
是岁，诏以州镇十八水旱，民饥，开仓赈恤。
五年春正月己卯，车驾南巡。
丁亥，至中山。亲见高年，问民疾苦。
二月辛卯朔，大赦天下。赐孝悌力田、孤贫不能自存者谷帛有差；免宫人年老者还其所亲。
丁酉，车驾幸信都，存问如中山。
癸卯，还中山。
己酉，讲武于唐水之阳。
庚戌，车驾还都。
沙门法秀谋反，伏诛。
南征诸将击破萧道成游击将军桓康于淮阳。
道成豫州刺史垣崇祖寇下蔡，昌黎王冯熙击破之。
假梁郡王嘉大破道成将，俘获三万余口送京师。
三月辛酉朔，车驾幸肆州。
癸亥，讲武于云水之阳。所经，考察守宰，加以黜陟。
己巳，车驾还宫。诏曰： 法秀妖诈乱常，妄说符瑞；兰台御史张求等一百余人，招结奴隶，谋为大逆，有司科以族诛，诚合刑宪。
且矜愚重命，犹所弗忍。其五族者，降止同祖；三族，止一门；门诛，止身。 
夏四月己亥，行幸方山。
建永固石室于山上，立碑于石室之庭；又铭太皇太后终制于金册；又起鉴玄殿。
壬子，以南俘万余口班赐群臣。
甲寅，诏曰： 时雨不沾，春苗萎悴。诸有骸骨之处，皆敕埋藏，勿令露见。
有神祗之所，悉可祷祈。 
任城王云薨。
五月庚申朔，诏曰： 乃者边兵屡动，劳役未息，百姓因之，轻陷刑网，狱讼烦兴，四民失业，朕每念之，用伤怀抱。
农时要月，民须肆力，其敕天下，勿使有留狱久囚。 
壬戌，邓至国遣使朝贡。
庚午，青州主簿崔次思聚众谋叛，州军击之，次思走郁洲。
六月甲辰，中山王睿薨。
戊午，封皇叔简为齐郡王，猛为安丰王。
秋七月甲子，萧道成遣使朝贡。
辛酉，蠕蠕别帅他稽率众内附。
甲戌，班乞养杂户及户籍之制五条。
九月庚子，阅武于南郊，大飨群臣。
萧道成使车僧朗以班在刘准使殷灵诞之后，辞不就席。
刘准降人解奉君，刃僧朗于会中。诏诛奉君等。
乙亥，封昌黎王冯熙世子诞为南平王。
兗州斩司马朗之，传首京师。
冬十月癸卯，蠕蠕国遣使朝贡。十有二月癸巳，诏以州镇十二民饥，开仓赈恤。
六年春正月甲戌，大赦天下。
二月辛卯，诏曰： 灵丘郡土既褊脊，又诸州路冲，官私所经，供费非一。往年巡行，见其劳瘁，可复民租调十五年。 
癸巳，白兰王吐谷浑翼世以诬罔伏诛。
乙未，诏曰： 萧道成逆乱江淮，戎旗频举。七州之民既有征运之劳，深乖轻徭之义，朕甚愍之。其复常调三年。 
戊申，地豆于国遣使朝贡。
癸丑，赐王公已下清勤著称者谷帛有差。
三月庚辰，行幸虎圈，诏曰： 虎狼猛暴，食肉残生，取捕之日，每多伤害。既无所益，损费良多，从今勿复捕贡。 
辛巳，幸武州山石窟寺，赐贫老者衣服。
壬午，幸方山。
是月，萧道成死，子赜僭立。
夏四月甲辰，赐畿内鳏寡孤独不能自存者粟帛有差。
六月，蠕蠕国遣使朝贡。
秋七月，发州郡五万人治灵丘道。
八月癸未朔，分遣大使，巡行天下遭水之处，丐民租赋。贫俭不自存者，赐以粟帛。
庚子，罢山泽之禁。
九月辛酉，以氐杨后起为武都王。
冬十有一月乙卯，吐谷浑国遣使朝贡。
十有二月丁亥，诏曰： 朕以寡薄，政缺平和，不能仰缉纬象，蠲兹六沴。去秋淫雨，洪水为灾，百姓嗷然，朕用嗟愍，故遣使者循方赈恤。
而牧守不思利民之道，期于取办。爱毛反裘，甚无谓也。
今课督未入及将来租算，一以丐之。有司勉加劝课，以要来穰，称朕意焉。 
七年春正月庚申，诏曰： 朕每思知百姓之所疾苦，以增修宽政。而明不烛远，实有缺焉。
故具问守宰苛虐之状于州郡使者、秀孝、计掾，而对多不实，甚乖朕虚求之意。
宜案以大辟，明罔上必诛。
然情犹未忍，可恕罪听归。
申下天下，使知后犯无恕。 
丁卯，诏青、齐、光、东徐四州之民，户运仓粟二十石，送瑕丘、琅邪，复租算一年。
三月甲戌，以冀定二州民饥，诏郡县为粥于路以食之，又驰关津之禁，任其去来。
夏四月庚子，幸崞山，赐所过鳏寡不能自存者衣服粟帛。
壬寅，车驾还宫。
闰月癸丑，皇子生，大赦天下。
五月戊寅朔，幸武州山石窟佛寺。
六月，定州上言，为粥给饥人，所活九十四万七千余口。
秋七月丁丑，帝、太皇太后幸神渊池。
甲申，幸方山。诏假员外散骑常侍李彪、员外郎兰英使于萧赜。
济南王罗拔改封赵郡王。
九月壬寅，诏曰： 朕承祖宗，夙夜惟惧；然听政之际，犹虑未周，至于案文审狱，思闻己过。
自今群官奏事，当献可替否，无或面从，俾朕之过，彰于远近。 
冀州上言，为粥给饥民，所活七十五万一千七百余口。
冬十月戊午，皇信堂成。
十有一月辛丑，萧赜遣使朝贡。
十有二月癸丑，诏曰： 淳风行于上古，礼化用乎近叶。
是以夏殷不嫌一族之婚，周世始绝同姓之娶。
斯皆教随时设，治因事改者也。
皇运初基，中原未混，拨乱经纶，日不暇给，古风遗朴，未遑厘改，后遂因循，迄兹莫变。
朕属百年之期，当后仁之政，思易质旧，式昭惟新。自今悉禁绝之，有犯以不道论。 
庚午，开林虑山禁，与民共之。
诏以州镇十三民饥，开仓赈恤。
八年春正月，诏陇西公元琛、尚书陆睿为东西二道大使，褒善罚恶。
二月，蠕蠕国遣使朝献。
夏四月甲寅，幸方山。
戊午，车驾还宫。
庚申，行幸旋鸿池，遂幸崞山。
丁卯，还宫。
五月己卯，诏赈赐河南七州戍兵。
甲申，诏员外散骑常侍李彪、员外郎兰英使于萧赜。
六月丁卯，诏曰： 置官班禄，行之尚矣。《周礼》有食禄之典，二汉著受俸之秩。逮于魏晋，莫不聿稽往宪，以经纶治道。
自中原丧乱，兹制中绝，先朝因循，未遑厘改。
朕永鉴四方，求民之瘼，夙兴昧旦，至于忧勤。故宪章旧典，始班俸禄。
罢诸商人，以简民事。
户增调三匹、谷二斛九斗，以为官司之禄。均预调为二匹之赋，即兼商用。虽有一时之烦，终克永逸之益。
禄行之后，赃满一匹者死。
变法改度，宜为更始，其大赦天下，与之惟新。 
戊辰，武州水泛滥，坏民居舍。
秋七月乙未，行幸方山石窟寺。
八月甲辰，诏曰： 帝业至重，非广询无以致治；王务至繁，非博采无以兴功。
先王知其如此，故虚己以求过，明恕以思咎。
是以谏鼓置于尧世，谤木立于舜庭，用能耳目四达，庶类咸熙。
朕承累圣之洪基，属千载之昌运，每布遐风，景行前式。
承明之初，班下内外，听人各尽规，以补其阙。
中旨虽宣，允称者少。
故变时法，远遵古典，班制俸禄，改更刑书。
宽猛未允，人或异议，思言者莫由申情，求谏者无因自达，故令上明不周，下情壅塞。
今制百辟卿士，工商吏民，各上便宜。利民益治，损化伤政，直言极谏，勿有所隐，务令辞无烦华，理从简实。
朕将亲览，以知世事之要，使言之者无罪，闻之者足以为戒。 
九月甲午，萧赜遣使朝贡。
戊戌，诏曰： 俸制已立，宜时班行，其以十月为首，每季一请。 
于是内外百官，受禄有差。
冬十月，高丽国遣使朝贡。
萧赜双城戍主王继宗内属。
十有一月乙未，诏员外散常侍李彪、员外郎兰英使于萧赜。
十有二月，诏以州镇十五水旱，民饥，遣使者循行，问所疾苦，开仓赈恤。
九年春正月戊寅，诏曰： 图谶之兴，起于三季。既非经国之典，徒为妖邪所凭。自今图谶、秘纬及名为《孔子闭房记》者，一皆焚之。留者以大辟论。
又诸巫觋假称神鬼，妄说吉凶，及委巷诸卜非坟典所载者，严加禁断。 
癸未，大飨群臣于太华殿，班赐《皇诰》。
二月己亥，制皇子封王者、皇孙及曾孙绍封者、皇女封者岁禄各有差。
以广阳王建第二子嘉绍建后，为广阳王。
乙巳，诏曰： 昔之哲王，莫不博采下情，勤求箴谏，建设旌鼓，询纳刍荛。
朕班禄删刑，虑不周允，虚怀谠直，思显洪猷。
百司卿士及工商吏民，其各上书极谏，靡有所隐。 
三月丙申，宕昌国遣使朝贡。
封皇弟禧为咸阳王，干为河南王，羽为广陵王，雍为颍川王，勰为始平王，详为北海王。
夏四月癸丑，幸方山。
甲寅，还宫。
五月，高丽国及萧赜并遣使朝贡。
六月辛亥，幸方山，遂幸灵泉池。
丁巳，还宫。
秋七月丙寅朔，新作诸门。
癸未，遣使拜宕昌王梁弥机兄子弥承为其国王。
戊子，幸鱼池，登青原冈。
甲午，还宫。
八月己亥，行幸弥泽。
甲寅，登牛头山。
庚申，诏曰： 数州灾水，饥馑荐臻，致有卖鬻男女者。
天之所谴，在予一人，而百姓无辜，横罹艰毒，朕用殷忧夕惕，忘食与寝。
今自太和六年已来，买定、冀、幽、相四州饥民良口者，尽还所亲，虽娉为妻妾，遇之非理，情不乐者亦离之。 
甲子，还宫。
冬十月丁未，诏曰： 朕承乾在位，十有五年。每览先王之典，经纶百氏，储畜既积，黎元永安。爰暨季叶，斯道陵替。富强者并兼山泽，贫弱者望绝一廛，致令地有遗利，民无余财，或争亩畔以亡身，或因饥馑以弃业，而欲天下太平，百姓丰足，安可得哉？
今遣使者，循行州郡，与牧守均给天下之田，还以生死为断，劝课农桑，兴富民之本。 
戊申，高丽、吐谷浑国并遣使朝贡。
辛酉，侍中、司徒、魏郡王陈建薨。
诏员外散骑常侍李彪、尚书郎公孙阿六头使萧赜。
十有二月乙卯，侍中、淮南王他为司徒。
蠕蠕犯塞，诏任城王澄率众讨之。
是年，京师及州镇十三水旱伤稼。
宕昌、高丽、吐谷浑等国并遣使朝贡。
高祖纪下十年春正月癸亥朔，帝始服兗冕，朝飨万国。
壬午，蠕蠕犯塞。
二月甲戌，初立党、里、邻三长，定民户籍。
三月丙申，蠕蠕国遣使朝贡。
庚申，萧赜遣使朝贡。
夏四月辛酉朔，始制五等公服。
甲子，帝初以法服御辇，祀于西郊。
癸酉，幸灵泉池。
戊寅，车驾还宫。
是月，高丽、吐谷浑国并遣使朝贡。
六月辛酉，幸方山。
己卯，名皇子曰恂，大赦天下。
秋七月戊戌，幸方山。
八月乙亥，给尚书五等品爵已上朱衣、玉珮、大小组绶。
九月辛卯，诏起明堂、辟雍。
冬十月癸酉，有司议依故事，配始祖于南郊。
十有一月，议定州郡县官依户给俸。
十有二月壬申，蠕蠕犯塞。
癸未，勿吉国遣使朝贡。
乙酉，诏以汝南、颍川大饥，丐民田租，开食赈恤。
十有一年春正月丁亥朔，诏定乐章，非雅者除之。
二月甲子，诏以肆州之雁门及代郡民饥，开仓赈恤。
夏四月己未，吐谷浑国遣使朝贡。
五月壬辰，幸灵泉池，遂幸方山。
癸巳，南平王浑薨。
甲午，车驾还宫。
诏复七庙子孙及外戚缌服已上，赋役无所与。
诏南部尚书公孙文庆、上谷张伏千率众南讨舞阴。
山阙高丽、吐谷浑国遣使朝贡。
六月辛巳，秦州民饥，开仓赈恤。
癸未，诏曰： 春旱至今，野无青草。
上天致谴，实由匪德。
百姓无辜，将罹饥馑。
寤寐思求，罔知所益。
公卿内外股肱之臣，谋猷所寄，其极言无隐，以救民瘼。 
秋七月己丑，诏曰： 今年谷不登，听民出关就食。遣使者造籍，分遣去留，所在开仓赈恤。 
八月壬申，蠕蠕犯塞，遣平原王陆睿讨之。
事具《蠕蠕传》。
庚辰，大议北伐，进策者百有余人。
辛巳，罢山北苑，以其地赐贫民。
悉万斤国遣使朝献。
九月庚戌，诏曰： 去夏以岁旱民饥，须遣就食，旧籍杂乱，难可分简，故依局割民，阅户造籍，欲令去留得实，赈贷平均。
然乃者以来，犹有饿死衢路，无人收识。
良由本部不明，籍贯未实，廪恤不周，以至于此。
朕猥居民上，闻用慨然。
可重遣精检，勿令遗漏。 
冬十月辛未，诏罢起部无益之作，出宫人不执机杼者。
甲戌，诏曰： 乡饮礼废，则长幼之叙乱。
孟冬十月，民闲岁隙，宜于此时导以德义。
可下诸州，党里之内，推贤而长者，教其里人父慈、子孝、兄友、弟顺、夫和、妻柔。
不率长教者，具以名闻。 
十有一月丁未，诏罢尚方锦绣绫罗之工，四民欲造，任之无禁。
其御府衣服、金银、珠玉、绫罗、锦绣，太官杂器，太仆乘具，内库弓矢，出其太半，班赍百官及京师士庶，下至工商皁隶，逮于六镇戍士，各有差。
戊申，诏曰： 朕惟上政不明，令民陷身罪戾。
今寒气劲切，杖捶难任。
自今月至来年孟夏，不听拷问罪人 又岁既不登，民多饥窘，轻系之囚，宜速决了，无令薄罪久留狱犴。 
十有二月，诏秘书丞李彪、著作郎崔光改析国记，依纪传之体。
是岁大饥，诏所在开仓赈恤。
十有二年春正月辛巳朔，初建五牛旌旗。
乙未，诏曰： 镇戍流徙之人，年满七十，孤单穷独，虽有妻妾而无子孙，诸如此等，听解名还本。
诸犯死刑者，父母、祖父母年老，更无成人子孙，旁无期亲者，具状以闻。 
二月壬戌，高丽国遣使朝贡。
三月丁亥，宕昌国遣使朝献。
中散梁众保等谋反，伏诛。
夏四月，高丽、吐谷浑国并遣使朝贡。
萧赜将陈显达等寇边。
甲寅，诏豫州刺史元斤率众御之。
甲子，大赦天下。
乙丑，幸灵泉池；丁卯，遂幸方山。
己巳，还宫。
陈显达攻陷醴阳，左仆射、长乐王穆亮率骑一万讨之。
五月丁酉，诏六镇、云中、河西及关内六郡，各修水田，通渠溉灌。
壬寅，增置彝器于太庙。六月甲寅，宕昌国遣使朝贡。
秋七月己丑，幸灵泉池，遂幸方山。
己亥，还宫。
八月甲子，勿吉国贡楛矢、石砮。
九月，吐谷浑、宕昌国遣使朝贡。
甲午，诏曰： 日月薄蚀，阴阳之恆度耳。圣人惧人君之放怠，因之以设诫，故称 日蚀修德，月蚀修刑 。
乃癸巳夜，月蚀尽。
公卿已下，宜慎刑罚以答天意。 
丁酉，起宣文堂、经武殿。
癸卯，侍中、司徒、淮南王他薨。
吐谷浑、宕昌、武兴诸国各遣使朝贡。
闰月甲子，帝观筑圆丘于南郊。
乙丑，高丽国遣使朝贡。
辛未，幸灵泉池。
癸酉，还宫。
十有一月，诏以二雍、豫三州民饥，开仓赈恤。
梁州刺史、临淮王提坐贪纵，徙配北镇。
十有二月，蠕蠕伊吾戍主高羔子率众三千以城内附。
以侍中、安丰王猛为开府仪同三司。
十有三年春正月辛亥，车驾有事于圆丘，于是初备大驾。
乙丑，兗州民王伯恭聚众劳山，自称齐王。
东莱镇将孔伯孙讨斩之。
戊辰，萧赜遣众寇边，淮阳太守王僧俊击走之。
二月壬午，高丽国遣使朝献。
庚子，引群臣访政道得失损益之宜。
三月甲子，吐谷浑国遣使朝献。
夏州刺史章武王彬以贪赇削封。
夏四月丁丑，诏曰： 升楼散物，以赍百姓，至使人马腾践，多有毁伤。
今可断之，以本所费之物，赐穷老贫独者。 丁亥，幸灵泉池，遂幸方山。
己丑，还宫。
吐谷浑国遣使朝贡。
州镇十五大饥，诏所在开仓赈恤。
五月庚戌，车驾有事于方泽。
六月，汝阴王天赐、南安王桢并坐赃贿免为庶人。
高丽国遣使朝贡。
秋七月甲辰，阴平国遣使朝贡。
丙寅，幸灵泉池，与群臣御龙舟，赋诗而罢。
立孔子庙于京师。
八月乙亥，诏兼员外散骑常侍邢产、兼员外散骑侍郎侯灵绍使于萧赜。
戊子，诏诸州镇有水田之处，各通溉灌，遣匠者所在指授。
中尺国遣使朝贡。
九月丁未，吐谷浑、武兴、宕昌诸国各遣使朝献。
出宫人以赐北镇人贫鳏无妻者。
冬十月甲申，高丽国遣使朝贡。
十有一月己未，安丰王猛薨。
十有二月丙子，侍中、司空、河东王苟颓薨。
甲午，萧赜遣使朝贡。
己亥，以尚书令尉元为司徒，左仆射穆亮为司空。
是岁，蠕蠕别帅叱吕勤率众内附。
十有四年春正月乙丑，行幸方山。
二月辛未，行幸灵泉池。
壬申，还宫。
戊寅，初诏定起居注制。
己卯，诏遣侍臣循行州郡，问民疾苦。
三月壬申，吐谷浑、宕昌、武兴、阴平诸国并遣使朝贡。
夏四月，地豆于频犯塞，甲戌，征西大将军、阳平王颐击走之。
甲午，诏兼员外散骑常侍邢产、兼员外散骑侍郎苏季连使于萧赜。
五月己酉，库莫奚犯塞，安州都将楼龙兒击走之。
沙门司马惠御自言圣王，谋破平原郡，擒获伏诛。
秋七月甲辰，诏罢都牧杂制。
丙午，行幸方山；丙辰，遂幸灵泉池。
高丽国遣使朝贡。
八月丙寅朔，车驾还宫。
辛卯，宕昌国遣使朝贡。
诏议国之行次。
九月癸丑，太皇太后冯氏崩。
壬戌，高丽国遣使朝贡。
诏听蕃镇曾经内侍者前后奔赴。
冬十月戊辰，诏曰： 自丁荼苦，奄逾晦朔。
仰遵遗旨，祖奠有期。
朕将亲侍龙舆，奉诀陵隧。
诸常从之具，悉可停之。
其武卫之官，防侍如法。 
癸酉，葬文明太皇太后于永固陵。
甲戌，车驾谒永固陵。
群臣固请公除，帝不许。
己卯，车驾谒永固陵。
庚辰，帝居庐，引见群僚于太和殿，太尉、东阳王丕等据权制固请，帝引古礼往复，群臣乃止。
语在《礼志》。
京兆王太兴有罪，免官削爵。
诏曰： 公卿屡依金册遗旨，中代权式，请过葬即吉。
朕思遵远古，终三年之制。
依礼，既虞卒哭。
此月二十一日授服，以葛易麻。
既衰服在上，公卿不得独释于下，故于朕之授服，变从练礼，已下复为节降，斟酌今古，以制厥衷，且取遗旨速除之一端，粗申臣子罔极之巨痛。 
癸未，诏曰： 朕远遵古式，欲终三年之礼。百辟群官，据金册顾命，将夺朕心，从先朝之制。
朕仰惟金册，俯自推省，取诸二衷，不许众议。以衰服过期，终四节之慕。
又奉圣训，聿修诰旨；不敢暗默自居，以旷机政。
庶不愆遗令之意，差展哀慕之情。
普下州镇，长至三元，绝告庆之礼。 
甲申，车驾谒永固陵。
辛卯，诏曰： 群官以万机事重，请求听政。
朕仰祗遗命，亦思无怠。
但哀慕缠绵，心神迷塞，未堪自力以亲政事。
近侍先掌机衡者，皆谋猷所寄，且可任之，如有疑事，当时与论决。 
十有一月甲寅，诏曰： 垂及至节，感慕崩摧，凡在臣列，谁不哽切。
内外职人先朝班次及诸方杂客，冬至之日，尽听入临。
三品已上衰服者至夕复临。其余，唯旦临而已。
其拜哭之节，一依别仪。 
丁巳，萧赜遣使朝贡。
十有二月壬午，诏依准丘井之式，遣使与州郡宣行条制，隐口漏丁，即听附实。
若朋附豪势，陵抑孤弱，罪有常刑。
十五年春正月丁卯，帝始听政于皇信东室。
初分置左右史官。
吐谷浑国遣使朝贡。
二月乙亥，桴罕镇将长孙百年请讨吐谷浑所置洮阳、泥和二戍，许之。
己丑，萧颐遣使朝贡。
三月甲辰，车驾谒永固陵。
己酉，悉万斤等五国遣使朝贡。
夏四月癸亥，帝始进蔬食。
乙丑，谒永固陵。
自正月不雨，至于癸酉，有司奏祈百神。
诏曰： 昔成汤遇旱，齐景逢灾，并不由祈山川而致雨，皆至诚发中，澍润千里。
万方有罪，在予一人。
今普天丧恃，幽显同哀，神若有灵，犹应未忍安飨，何宜四气未周，便欲祀事？
唯当考躬责己，以待天谴。 
甲戌，诏员外散骑常侍李彪、尚书郎公孙阿六头使于萧赜。
己卯，经始明堂，改营太庙。
五月己亥，议改律令，于东明观折疑狱。
乙卯，百年攻洮阳、泥和二戍，克之，俘获三千余人，诏悉免归。
高丽国遣使朝献。
丙辰，诏造五辂。
六月丁未，济阴王郁以贪残赐死。
秋七月乙丑，谒永固陵，规建寿陵。
戊寅，吐谷浑国遣使朝贡。
己卯，诏议祖宗，以道武为太祖。
乙酉，车驾巡省京邑，听讼而还。
八月壬辰，议养老，又议肆类上帝、禋于六宗之礼，帝亲临决。
诏郡国有时物可以荐宗庙者，贡之。
戊戌，移道坛于桑乾之阴，改曰崇虚寺。
己亥，诏诸州举秀才，先尽才学。乙巳，亲定禘祫之礼。
丁巳，议律令事，仍省杂祀。
九月辛巳，萧赜遣使朝贡。
壬午，吐谷浑、高丽、宕昌、邓至诸国并遣使朝献。
冬十月庚寅，车驾谒永固陵。
是月，明堂、太庙成。
十有一月丁卯，迁七庙神主于新庙。
乙亥，大定官品。
戊寅，考诸牧守。
诏假通直散骑常侍李彪、假散骑侍郎蒋少游使萧赜。
丙戌，初罢小岁贺。
丁亥，诏二千石考在上上者，假四品将军，赐乘黄马一匹；上中者，五品将军；上下者，赐衣一袭。
十有二月壬辰，迁社于内城之西。
癸巳，颁赐刺史已下衣冠。
以安定王休为太傅，齐郡王简为太保。
帝为高丽王琏举哀于城东行宫。
己酉，车驾迎春于东郊。
辛亥，诏简选乐官。
十有六年春正月戊午朔，飨群臣于太华殿。
帝始为王公兴，悬而不乐。
己未，宗祀显祖献文皇帝于明堂，以配上帝。
遂升灵台，以观云物；降居青阳左个，布政事。
每朔，依以为常。
辛酉，始以太祖配南郊。
壬戌，诏定行次，以水承金。
甲子，诏罢祖祼。
乙丑，制诸远属非太祖子孙及异姓为王，皆降为公，公为侯，侯为伯，子男仍旧，皆除将军之号。
戊辰，帝临思义殿，策问秀孝。
丙子，始以孟月祭庙。
二月戊子，帝移御永乐宫。
庚寅，坏太华殿，经始太极殿。
辛卯，罢寒食飨。
壬辰，幸北部曹，历观诸省，巡省京邑，听理冤讼。
甲午，初朝日于东郊，遂以为常。
丁酉，诏祀唐尧于平阳，虞舜于广宁，夏禹于安邑，周文于洛阳。
丁未，改谥宣尼曰文圣尼父，告谥孔庙。
三月丁卯，巡省京邑。
癸酉，省西郊郊天杂事。
乙亥，车驾初迎气南郊，自此为常。
辛巳，以高丽王琏孙云为其国王。
萧赜遣使朝贡。
是月，高丽、邓至国并遣使朝贡。
四月丁亥朔，班新律令，大赦天下。
癸巳，契啮国遣使朝贡。
甲寅，幸皇宗学，亲问博士经义。
五月癸未，诏群臣于皇信堂更定律条，流徒限制，帝亲临决之。
六月己丑，高丽国遣使朝贡。
甲辰，诏曰： 务农重谷，王政所先；劝率田畴，君人常事。
今四气休序，时泽滂润，宜用天分地，悉力东亩。
然京师之民，游食者众，不加督劝，或芸耨失时。
可遣明使检察勤惰以闻。 
秋七月庚申，吐谷浑世子贺虏头来朝。
壬戌，诏曰： 王者设官分职，垂拱责成，振网举纲，众目斯理。
朕德谢知人，岂能一见鉴识，徒乖为君委授之义。
自今选举，每以季月，本曹与吏部铨简。 
甲戌，诏兼员外散骑常侍宋弁、兼员外散骑侍郎房亮使于萧赜。
八月庚寅，车驾初夕月于西郊，遂以为常。
辛卯，高丽国遣使朝贡。
乙未，诏阳平王赜、左仆射陆睿督十二将七万骑北讨蠕蠕。
丙午，宕昌王梁弥承来朝。
司徒尉元以老逊位。
己酉，以尉元为三老，游明根为五更。又养国老、庶老。
将行大射之礼，雨，不克成。
癸丑，诏曰： 文武之道，自古并行，威福之施，必也相藉。
故三、五至仁，尚有征伐之事；夏殷明睿，未舍兵甲之行。
然则天下虽平，忘战者殆；不教民战，可谓弃之。
是以周立司马之官，汉置将军之职，皆所以辅文强武，威肃四方者矣。
国家虽崇文以怀九服，修武以宁八荒，然于习武之方，犹为未尽。今则训文有典，教武阙然。
将于马射之前，先行讲武之式，可敕有司豫修场埒。
其列阵之仪，五戎之数，别俟后敕。 
九月甲寅朔，大序昭穆于明堂，祀文明太皇太后于玄室。
辛未，帝以文明太皇太后再周忌日，哭于陵左，绝膳二日，哭不辍声。
辛巳，武兴王杨集始来朝。
冬十月乙酉，邓至国遣使朝献。
己亥，以太傅、安定王休为大司马，特进冯诞为司徒。
甲辰，诏以功臣配飨太庙。
丙午，高丽国遣使朝献。
庚戌，太极殿成，大飨群臣。
十有一月乙卯，依古六寝，权制三室，以安昌殿为内寝，皇信堂为中寝，四下为外寝。
十有二月，赐京邑老人鸠杖。
是月，萧赜遣使朝贡。
十有七年春正月壬子朔，帝飨百僚于太极殿。
乙丑，诏曰： 夫骏奔入觐，臣下之常式；锡马赐车，君人之恆惠。今诸边君蕃胤，皆虔集象魏，趋锵紫庭。
贡飨既毕，言旋无远。
各可依秩赐车旗衣马，务令优厚。
其武兴、宕昌，各赐锦缯纩一千；吐谷浑世子八百；邓至世子，虽因缘至都，亦宜赍及，可赐三百。
命数之差，皆依别牒。 
诏兼员外散骑侍郎刘承叔使于萧赜。
乙亥，勿吉国遣使朝献。
丙子，以吐谷浑伏连筹为其国王。
庚辰，蠲大司马、安定王休，太保、齐郡王简朔望之朝。
二月乙酉，诏赐议律令之官各有差。
己丑，车驾始籍田于都南。
三月戊辰，改作后宫，帝幸永兴园，徙御宣文堂。
吐谷浑国遣使朝献。
夏四月戊戌，立皇后冯氏。
是月，萧赜征虏将军、直阖将军、蛮酋田益宗率部落四千余户内属。
五月乙卯，宕昌、阴平、契丹、库莫奚诸国并遣使朝献。
壬戌，宴四庙子孙于宣文堂，帝亲与之齿，行家人之礼。
甲子，帝临朝堂，引见公卿已下，决疑政，录囚徒。
丁丑，以旱撤膳。
襄阳蛮酋雷婆思等率一千三百余户内徙，居于太和川。
六月丙戌，帝将南伐，诏造河桥。
己丑，诏免徐、南豫、陕、岐、东徐、洛、豫七州军粮。
丁未，讲武。
乙巳，诏曰： 六职备于周经，九列炳于汉晋，务必有恆，人守其职。
此百秩虽陈，事典未叙。
自八元树位，躬加省览，远依往籍，近采时宜，作《职员令》二十一卷。
事迫戎期，未善周悉。虽不足纲范万度，永垂不朽，且可释滞目前，厘整时务。
须侍军回，更论所阙，权可付外施行。
其有当局所疑而令文不载者，随事以闻，当更附之。 
立皇子恂为皇太子。
戊申，高丽国遣使朝献。
秋七月癸丑，以皇太子立，诏赐民为人后者爵一级，为公士；曾为吏属者爵二级，为上造；鳏寡孤独不能自存者，人粟五斛。
戊午，中外戒严。
是月，萧赜死，孙昭业僭立。
八月乙酉，三老、山阳郡公尉元薨。
丙戌，车驾类于上帝，遂临尉元丧。
丁亥，帝辞永固陵。
己丑，车驾发京师，南伐，步骑百余万。
太尉丕奏请以宫人从。诏曰： 临戎不语内事，宜停来请。 
壬寅，车驾至肆州，民年七十已上，赐爵一级。
路见眇跛者，停驾亲问，赐衣食终身。
戊申，幸并州。
亲见高年，问所疾苦。
九月壬子，诏兼员外散骑常侍高聪、兼员外散骑侍郎贾祯使于萧昭业。
丁巳，诏以车驾所经，伤民秋稼者，亩给谷五斛。
戊辰，济河。
诏洛、怀、并、肆所过四州之民：百年以上假县令，九十以上赐爵三级，八十以上赐爵二级，七十以上赐爵一级；鳏寡孤独不能自存者，粟人五斛，帛二匹；孝悌廉义、文武应求者，皆以名闻。
又诏厮养之户不得与士民婚；有文武之才、积劳应进者同庶族例，听之。
庚午，幸洛阳，周巡故宫基址。
帝顾谓侍臣曰：晋德不修，早倾宗祀，荒毁至此，用伤朕怀。 
遂咏《黍离》之诗，为之流涕。
壬申，观洛桥，幸太学，观《石经》。
乙亥，邓至王像舒彭遣子旧诣阙朝贡，并奉表，求以位授旧。诏许之。
丙子，诏六军发轸。
丁丑，戎服执鞭，御马而出。群臣稽颡于马前，请停南伐。帝乃止。仍定迁都之计。
冬十月戊寅朔，幸金墉城。
诏征司空穆亮与尚书李冲、将作大匠董爵经始洛京。
己卯，幸河南城。
乙酉，幸豫州。
癸巳，次于石济。
乙未，解严，设坛于滑台城东，告行庙以迁都之意。
大赦天下。
起滑台宫。
又诏京师及诸州从戎者赐爵一级，应募者加二级，主将加三级。
癸卯，幸鄴城。
乙巳，诏安定王休率从官迎家于代京，车驾送于漳水上。
初，帝之南伐也，起宫殿于鄴西；十有一月癸亥，宫成，徙御焉。
十有二月戊寅，巡省六军。
庚寅，阴平国遣使朝贡。
乙未，诏隐恤军士，死亡疾病务令优给。
十有八年春正月丁未朔，朝群臣于鄴宫澄鸾殿。
丁巳，高丽国遣使朝献。
癸亥，车驾南巡。
诏相、兗、豫三州：百年以上假县令，九十以上赐爵二级，七十以上赐爵一级；孤老鳏寡不能自存者，赐粟五石、帛二匹；孝悌廉义、文武应求者，皆以名闻。
戊辰，经殷比干之墓，祭以太牢。
乙亥，幸洛阳西宫。
二月乙丑，行幸河阴，亲规方泽之所。
丙申，河南王干徙封赵郡，颍川王雍徙封高阳。
壬寅，车驾北巡。
癸卯，济河。
萧昭业遣使朝贡。
甲辰，诏天下，喻以迁都之意。
闰月癸亥，次句注陉南，皇太子朝于蒲池。
壬申，至平城宫。
癸酉，临朝堂，部分迁留。
甲戌，谒永固陵。
三月庚辰，罢西郊祭天。
壬辰，帝临太极殿，谕在代群臣以迁移之略。
夏五月乙亥，诏罢五月五日、七月七日飨。
六月己巳，诏兼员外散骑常侍卢昶、兼员外散骑侍郎王清石使于萧昭业。
秋七月乙亥，以宋王刘昶为大将军。
壬午，侍中、大司马、安定王休薨。
辛卯，高丽国遣使朝贡。
壬辰，车驾北巡。
戊戌，谒金陵。
辛丑，幸朔州。
是月，岛夷萧鸾杀其主萧昭业，立昭业弟昭文。
八月癸卯，皇太子朝于行宫。
甲辰，行幸阴山，观云川。
丁未，幸阅武台，临观讲武。
癸丑，幸怀朔镇。
己未，幸武川镇。
辛酉，幸抚冥镇。
甲子，幸柔玄镇。
乙丑，南还。
所过皆亲见高年，问民疾苦，贫窘孤老赐以粟帛。
丙寅，诏六镇及御夷城人，年八十以上而无子孙兄弟，终身给其廪粟；七十以上家贫者，各赐粟十斛。
又诏诸北城人，年满七十以上及废疾之徒，校其元犯，以准新律。事当从坐者，听一身还乡，又令一子抚养，终命之后，乃遣归边；自余之处，如此之犯，年八十以上，皆听还。
戊辰，车驾次旋鸿池。
庚午，谒永固陵。
辛未，还平城宫。
九月壬申朔，诏曰： 三载考绩，自古通经；三考黜陟，以彰能否。
今若待三考然后黜陟，可黜者不足为迟，可进者大成赊缓。
是以朕今三载一考，考即黜陟，欲令愚滞无妨于贤者，才能不壅于下位。
各令当曹考其优劣，为三等。
六品以下，尚书重问；五品以上，朕将亲与公卿论其善恶。
上上者迁之，下下者黜之，中中者守其本任。 
壬午，帝临朝堂，亲加黜陟。
壬辰，阴平王杨炅来朝。
冬十月甲辰，以太尉、东阳王丕为太傅。
戊申，亲告太庙，奉迁神主。
辛亥，车驾发平城宫。
壬戌，次于中山之唐湖。
乙丑，分遣侍臣巡问民所疾苦。
己巳，奉信都。
庚午，诏曰： 比闻缘边之蛮，多有窃掠，致有父子乖离，室家分绝，既亏和气，有伤仁厚。
方一区宇，子育万姓，若苟如此，南人岂知朝德哉？
可诏荆、郢、东荆三州勒敕蛮民，勿有侵暴。 
是月，萧鸾废杀其主萧昭文而僭立。
十有一月辛未朔，诏冀、定二州民：百年以上假以县令，九十以上赐爵三级，八十以上赐爵二级，七十以上赐爵一级；鳏寡孤独不能自存者，赐以谷帛；孝义廉贞、文武应求者具以名闻。
丁丑，车驾幸鄴。
甲申，经比干之墓，伤其忠而获戾，亲为吊文，树碑而刊之。
己丑，车驾至洛阳。
萧鸾雍州刺史曹虎据襄阳请降。
十有二月辛丑朔，遣行征南将军薛真度督四将出襄阳，大将军刘昶出义阳，徐州刺史元衍出钟离，平南将军刘藻出南郑。
壬寅，革衣服之制。
癸卯，诏中外戒严。
戊申，优复代迁之户租赋三岁。
己酉，诏王、公、侯、伯、子、男开国食邑者：王食半，公三分食一，侯伯四分食一，子男五分食一。
辛亥，车驾南伐。
丁卯，诏郢豫二州之民：百龄以上假县令，九十以上赐爵三级，八十以上赐爵二级，七十以上赐爵一级；孤寡鳏老不能自存者，赐以谷帛；缘路之民复田租一岁；孝悌廉义、文武应求具以名闻。
戊辰，车驾至悬瓠。
己巳，诏寿阳、钟离、马头之师所获男女之口皆放还南。
十有九年春正月辛未朔，朝飨群臣于悬瓠。
癸酉，诏禁淮北之民不得侵掠，犯者以大辟论。
甲戌，檄喻萧鸾。
丙子，鸾龙阳县开国侯王朗自涡阳来降。
壬午，讲武于汝水之西，大赍六军。
丙申，平南将军王肃频破萧鸾将，擒其宁州刺史董峦。
己亥，车驾济淮。
二月甲辰，幸八公山。
路中雨甚，诏去盖；见军士病者，亲隐恤之。
戊申，车驾巡淮而东，民皆安堵，租运属路。
壬子，高丽国遣使朝献。
丙辰，车驾至钟离。
戊午，军士擒萧鸾三千卒。帝曰： 在君为君，其民何罪？ 
于是免归。
辛酉，车驾发钟离，将临江水。
司徒冯诞薨。
壬戌，乃诏班师。
丁卯，遣使临江数萧鸾杀主自立之罪恶。
三月戊寅，幸邵阳。
戊子，太师冯熙薨。
乙未，幸下邳。
邓至国遣使朝贡。
夏四月庚子，车驾幸彭城。
辛丑，帝为太师冯熙举哀于行在所。
丁未，曲赦徐豫二州，其运漕之士，复租赋三年。
辛亥，诏赐百岁以上假县令，九十以上赐爵三级，八十以上赐爵二级，七十以上赐爵一级；孤寡老疾不能自存者，赐以谷帛；德著丘园者具以名闻；萧鸾民降者，给复十五年。
癸丑，幸小沛，遣使以太牢祭汉高祖庙。
己未，行幸瑕丘，遣使以太牢祠岱岳。
诏宿卫武官增位一级。
庚申，行幸鲁城，亲祠孔子庙。
辛酉，诏拜孔氏四人、颜氏二人为官。
诏兗州刺史举部内士人才堪军国及守宰治行，具以名闻。
又诏赐兗州民爵及粟帛如徐州。
又诏选诸孔宗子一人，封崇圣侯，邑一百户，以奉孔子之祀。
又诏兗州为孔子起园柏，修饰坟垅，更建碑铭，褒扬圣德。
戊辰，行幸碻磝。
太和庙成。
五月己巳，城阳王鸾赭阳失利，降为定襄县王。
广川王谐薨。
庚午，迁文成皇后冯氏神主于太和庙。
甲戌，行幸滑台。
丙子，次于石济。
庚辰，皇太子朝于平桃城。
高丽、吐谷浑国并遣使朝贡。
癸未，车驾至自南伐，告于太庙。
甲申，灭闲官禄以裨军国之用。
乙酉，行饮至之礼，班赐有差。
甲午，皇太子冠于庙。
六月己亥，诏不得以北俗之语言于朝廷，若有违者，免所居官。
辛丑，诏复军士从驾渡淮者租赋三年。
癸卯，诏皇太子赴平城宫。
壬子，诏济州、东郡、荥阳及河南诸县车驾所经者，百年以上赐假县令，九十以上赐爵三级，八十以上赐爵二级，七十以上赐爵一级；孤老鳏寡不能自存，赐以谷帛；孝悌廉义、文武应求者具以名闻。
癸丑，诏求天下遗书，秘阁所无、有裨益时用者加以优赏。
乙卯，曲赦梁州，复民田租三岁。
丙辰，诏迁洛之民，死葬河南，不得还北。
于是代人南迁者，悉为河南洛阳人。
戊午，诏改长尺大斗，依《周礼》制度，班之天下。
八月甲辰，幸西宫，路见坏冢露棺，驻辇殣之。
乙巳，诏选天下武勇之士十五万人为羽林、虎贲，以充宿卫。
丁巳，诏诸从兵从征被伤者皆听还本。
金墉宫成。
甲子，引群臣历宴殿堂。
九月庚午，六宫及文武尽迁洛阳。
丙戌，行幸鄴。
丁亥，诏曰： 诸有旧墓、铭记见存、昭然为时人所知者，三公及位从公者去墓三十步，尚书令仆、九列十五步，黄门、五校十步，各不听垦殖。 
壬辰，遣黄门郎以太牢祭比干之墓。
乙未，车驾还宫。
冬十月甲辰，曲赦相州。
民百年以上假郡守，九十以上假县令，八十以上赐爵三级，七十以上赐爵二级；孤老痼疾不能自存者，赐以谷帛。
丙辰，车驾至自鄴。
辛酉，诏州郡诸有士庶经行修敏、文思遒逸，才长吏治、堪干政事者，以时发遣。
壬戌，诏诸州牧精品属官，考其得失，为三等之科以闻，将亲览而升降焉。
诏徐、兗、光、南青、荆、洛六州纂严戎备，应须赴集。
十有一月，行幸委粟山。
议定圆丘。
甲申，有事于圆丘。
丙戌，大赦天下。
十有二月乙未朔，引见群臣于光极堂，宣示品令，为大选之始。
辛酉，骠骑大将军、司州牧、咸阳王禧为长兼太尉，前南安王桢复本封，以特进、广陵王羽为征东大将军、开府仪同三司、青州刺史。
甲子，引见群臣于光极堂，班赐冠服。
二十年春正月丁卯，诏改姓为元氏。
壬辰，改封始平王勰为彭城王，以定襄县王鸾复封城阳王。
二月辛丑，帝幸华林，听讼于都亭。
壬寅，诏自非金革，听终三年丧。
丙午，诏畿内七十以上暮春赴京师，将行养老之礼。
庚戌，幸华林，听讼于都亭。
癸丑，诏介山之邑，听为寒食，自余禁断。
三月丙寅，宴群臣及国老、庶老于华林园。
诏曰： 国老黄耇以上，假中散大夫、郡守；耆年以上，假给事中、县令；庶老，直假郡县。
各赐鸠杖、衣裳。 
丁丑，诏诸州中正各举其乡之民望，年五十以上守素衡门者，授以令长。
夏四月甲辰，广州刺史薛法护南叛。
五月丙子，诏曰： 农惟政首，稷实民先，澍雨丰洽，所宜敦励。
其令畿内严加课督，惰业者申以楚挞，力田者具以名闻。 
丙戌，初营方泽于河阴。遣使者以太牢祭汉光武及明、章三帝陵。
又诏汉、魏、晋诸帝陵，各禁方百步不得樵苏践蹋。
又京民始业，农桑为本，田稼多少，课督以不，具以状言。 八月壬辰朔，幸华林园，亲录囚徒，咸降本罪二等决遣之。
戊戌，车驾幸嵩高。
甲寅，还宫。
丁巳，南安王桢薨。
幸华林园听讼。
九月戊辰，车驾阅武于小平津。
癸酉，还宫。
丁亥，将通洛水入谷，帝亲临观。
冬十月戊戌，以代迁之士皆为羽林、虎贲；司州之民，十二夫调一吏，为四年更卒，岁开番假，以供公私力役。
己酉，曲赦京师。
十有一月乙酉，复封前汝阴王天赐孙景和为汝阴王，前京兆王太兴为西河王。
闰月丙辰，右将军元隆大破汾州叛胡。
十有二月甲子，以西北州郡旱俭，遣侍臣循察，开仓赈恤。
乙丑，开盐池之禁，与民共之。
丙寅，废皇太子恂为庶人；丁卯，告太庙。
戊辰，置常平仓。
恆州刺史穆泰等在州谋反，遣行吏部尚书任城王澄案治之。
乐陵王思誉坐知泰阴谋不告，削爵为庶人。
二十有一年春正月丙申，立皇子恪为皇太子，赐天下为父后者爵一级。
己亥，遣兼侍中张彝、崔光，兼散骑常侍刘藻，巡方省察，问民疾苦，黜陟守宰，宣扬风化。
乙巳，车驾北巡。
二月壬戌，次于太原。亲见高年，问所不便。
乙丑，诏并州士人年六十已上，假以郡守。
先是，定州民王金钩讹言惑众，自称应王。
丙寅，州郡捕斩之。
癸酉，车驾至平城。
甲戌，谒永固陵。
癸未，行幸云中。
三月庚寅，车驾至自云中。
辛卯，谒金陵。
乙未，车驾南巡。
己酉，次离石。
叛胡归罪，宥之。
甲寅，诏汾州民百年以上假县令，九十以上赐爵三级，八十以上赐爵二级，七十以上赐爵一级。
丙辰，车驾次平阳，遣使者以太牢祭唐尧。
夏四月庚申，幸龙门，遣使者以太牢祭夏禹。
癸亥，行幸蒲坂，遣使者以太牢祭虞舜。
戊辰，诏修尧、舜、夏禹庙。
辛未，行幸长安。
壬申，武兴王杨集始来朝。
乙亥，亲见高年，问所疾苦。
丙子，遣侍臣分省县邑，赈赐谷帛。
戊寅，幸未央殿、阿房宫，遂幸昆明池。
癸未，大将军、宋王刘昶薨。
丙戌，遣使者以太牢祀汉帝诸陵。
五月丁亥朔，卫大国遣使朝贡。
己丑，车驾东旋，泛渭入河。
庚寅，诏雍州士人百年以上假华郡太守，九十以上假荒郡，八十以上假华县令，七十以上假荒县；庶老以年各减一等，七十以上赐爵三级；其营船之夫，赐爵一级；孤寡鳏贫、穷疴废疾，各赐帛二匹，谷五斛；其孝友德义、文学才干，悉仰贡举。
壬辰，遣使者以太牢祭周文王于酆，祭武王于镐。
癸卯，遣使祭华岳。
六月庚申，车驾至自长安。
壬戌，诏冀、定、瀛、相、济五州发卒二十万，将以南讨。
癸亥，司空穆亮逊位。
丁卯，部分六师，以定行留。
秋七月甲午，立昭仪冯氏为皇后。
戊辰，以前司空穆亮为征北大将军、开府仪同三司、为京兆王，怿为清河王，怀为广平王。
壬申，行幸河南城。
甲戌，讲武于华林园。
庚辰，车驾南讨。
九月丙申，诏曰： 哀贫恤老，王者所先，鳏寡六疾，尤宜矜愍。
可敕司州洛阳之民，年七十已上无子孙，六十以上无期亲，贫不自存者，给以衣食；及不满六十而有废痼之疾，无大功之亲，穷困无以自疗者，皆于别坊遣医救护，给医师四人，豫请药物以疗之。 
丁酉，诏河南尹李崇讨梁州叛羌，受征西源怀节度。
辛丑，帝留诸将攻赭阳，引师而南。
癸卯，至宛城，夜袭其郛，克之。
丁未，车驾发南阳，留太尉咸阳王禧、前将军元英攻之。
己酉，车驾至新野。
冬十月丁巳，四面进攻，不克，诏左右军筑长围以守之。
乙亥，追废贞皇后林氏为庶人。
十有一月甲午，萧鸾前军将军韩秀方、弋阳太守王副之、后军将军赵祖悦等十五将来降。
丁酉，大破贼军于沔北，获其将军王伏保等。
于是民皆复业，九十以上假以郡守，六十五以上假以县令。
新野民张睹栅万余家，拒守不下。
十有二月庚申，破之，俘斩万余。
丁卯，诏流徒之囚，皆勿决遣，有登城之际，令其先锋自效。
庚午，车驾临沔，遂巡沔东还。
戊寅，车驾还新野。
己卯，亲行营垒，隐恤六军。
萧鸾将王昙纷等万余人寇南青州黄郭戍，戍主崔僧渊击破之，悉虏其众。
以齐郡王子琛绍河间王若后。
高昌国遣使朝贡。
二十有二年春正月癸未朔，朝飨群臣于新野行宫。
丁亥，拔新野，获萧鸾辅国将军、新野太守刘忌，斩之于宛。
戊子，鸾湖阳戍主蔡道福弃城遁走。
辛卯，鸾赭阳戍主成公期、军主胡松弃城遁走。
壬辰，鸾辅国将军、舞阴戍主黄瑶起及直阁将军、台军主鲍举、南乡太守席谦相寻遁走，瑶起、鲍举为军人所获送。
庚戌，行幸南阳。
二月乙卯，进攻宛北城。
甲子，拔之，鸾冠军将军、南阳太守房伯玉面缚出降。
庚午，车驾幸新野。
辛未，诏以穰民首归大顺终始若一者，给复三十年，标其所居曰 归义乡 ；次降者给复十五年。
三月壬午朔，大破鸾平北将军崔惠景、黄门郎萧衍军于邓城，斩获首虏二万有余。
庚寅，行幸樊城，观兵襄沔，耀武而还。
曲赦二荆、鲁阳郡。
镇南将军王肃攻鸾义阳。
鸾遣将裴叔业寇涡阳。
乙未，诏将军郑思明、严虚敬、宇文福等三军继援。
辛丑，行幸湖阳。
乙未，次比阳。
戊申，诏荆州诸郡之民，初降次附，复同穰县。
辛亥，行幸悬瓠。
夏四月甲寅，从征武直之官进位三阶，文官二级，外官一阶。
庚午，发州郡兵二十万人，限八月中旬集悬瓠。
赵郡王干薨。
五月丙午，诏在征身丧者，四品已下及卑兼之职给帛有差。
六月庚申，诏诸王将士战没皆加优赠。
秋七月壬午，诏曰： 朕以寡德，属兹靖乱，实赖群英，凯清南夏，宜约躬赏效，以劝茂绩。
后之私府，便可损半；六宫嫔御，五服男女，常恤恆供，亦令减半；在戎之亲，三分省一。 
是月，萧鸾死，子宝卷僭立。
八月辛亥，皇太子自京师来朝。
壬子，萧宝卷奉朝请邓学拥其齐兴郡内属。
敕勒树者相率反叛。
诏平北将军、江阳王继都督北讨诸军事以讨之。
壬午，高丽国遣使朝献。
九月己亥，帝以萧鸾死，礼不伐丧，乃诏反旆。
庚子，仍将北伐叛虏。
丙午，车驾发悬瓠。
冬十月己酉朔，曲赦二豫殊死已下，复民田租一岁。
十有一月辛巳，幸鄴。
十有二月甲寅，以江阳王继定敕勒，乃诏班师。
二十有三年春正月戊寅朔，朝群臣，以帝疾瘳上寿，大飨于澄鸾殿。
壬午，幸西门豹祠，遂历漳水而还。
萧宝卷遣太尉陈显达寇荆州。
癸未，诏前将军元英讨之。
乙酉，车驾发鄴。
戊戌，至自鄴。
庚子，告于庙社。
癸卯，行饮至策勋之礼。
甲辰，大赦天下。
太保、齐郡王简薨。
二月辛亥，以长兼太尉、咸阳王禧为正太尉。
癸亥，以中军大将军、彭城王勰为司徒，复乐陵王思誉本封。
癸酉，显达攻陷马圈戍。
三月庚辰，车驾南伐。
癸未，次梁城。
甲申，以顺阳被围危急，诏振武将军慕容平城率骑五千赴之。
丙戌，帝不豫，司徒、彭城王勰侍疾禁中，且摄百揆。
丁酉，车驾至马圈。
诏镇南大将军、广阳王嘉断均口，邀显达归路。
戊戌，频战破之。其夜，显达及崔惠景、曹虎等宵遁。
己亥，收其戎资亿计，班赐六军。
诸将追奔及于汉水，斩获及赴水而死者十八九，斩宝卷左军将军张于达等。
贼将蔡道福、成公期率数万人弃顺阳遁走。
庚子，帝疾甚，车驾北次谷塘原。
甲辰，诏赐皇后冯氏死。
诏司徒勰征太子于鲁阳践阼。
诏以侍中、护军将军、北海王详为司空公，镇南将军王肃为尚书令，镇南大将军、广阳王嘉为尚书左仆射，尚书宋弁为吏部尚书，与侍中、太尉公禧，尚书右仆射、任城王澄等六人辅政。
顾命宰辅曰： 粤尔太尉、司空、尚书令、左右仆射、吏部尚书，惟我太祖丕丕之业，与四象齐茂；累圣重明，属鸿历于寡昧。兢兢业业，思纂乃圣之遗踪。
迁都嵩极，定鼎河瀍，庶南荡瓯吴，复礼万国，以仰光七庙，俯济苍生。
困穷早灭，不永乃志。
公卿其善毗继子，隆我魏室，不亦善欤？
可不勉之！ 
夏四月丙午朔，帝崩于谷塘原之行宫，时年三十三。
秘讳，至鲁阳发哀，还京师。上谥曰孝文皇帝，庙曰高祖。
五月丙申，葬长陵。
帝幼有至性，年四岁，显祖曾患痈，帝亲自吮脓。
五岁受禅，悲泣不能自胜。
显祖问帝，帝曰： 代亲之感，内切于心。 
显祖甚叹异之。
文明太后以帝聪圣，后或不利于冯氏，将谋废帝。
乃于寒月，单衣闭室，绝食三朝。召咸阳王禧，将立之。元丕、穆泰、李冲固谏，乃止。
帝初不有憾，唯深德丕等。
抚念诸弟，始终曾无纤介，惇睦九族，礼敬俱深。
虽于大臣持法不纵，然性宽慈，每垂矜舍。
进食者曾以热羹伤帝手，又曾于食中得虫秽之物，并笑而恕之。
宦者先有谮帝于太后，太后大怒，杖帝数十。帝默然而受，不自申明。
太后崩后，亦不以介意。
听览政事，莫不从善如流。
哀矜百姓，恆思所以济益。
天地、五郊、宗庙二分之礼，常必躬亲，不以寒暑为倦。
尚书奏案，多自寻省。
百官大小，无不留心，务于周洽。
每言：凡为人君，患于不均，不能推诚御物。苟能均诚，胡越之人亦可亲如兄弟。
常从容谓史官曰： 直书时事，无讳国恶。
人君威福自己，史复不书，将何所惧？ 
南北征巡，有司奏请治道，帝曰： 粗修桥梁，通舆马便止，不须去草铲令平也。 
凡所修造，不得已而为之，不为不急之事损民力也。
巡幸淮南，如在内地，军事须伐民树者，必留绢以酬其直，民稻粟无所伤践。
诸有禁忌禳厌之方非典籍所载者，一皆除罢。
雅好读书，手不释卷。
《五经》之义，览之便讲，学不师受，探其精奥。
史传百家，无不该涉。
善谈《庄》、《老》，尤精释义。
才藻富赡，好为文章，诗赋铭颂，任兴而作。
有大文笔，马上口授，及其成也，不改一字。
自太和十年已后诏册，皆帝之文也。
自余文章，百有余篇。
爱奇好士，情如饥渴。
待纳朝贤，随才轻重，常寄以布素之意。
悠然玄迈，不以世务婴心。
又少而善射，有膂力。
年十余岁，能以指弹碎羊膊骨。
及射禽兽，莫不随所志毙之。至年十五，便不复杀生，射猎之事悉止。
性俭素，常服浣濯之衣，鞍勒铁木而已。
帝之雅志，皆此类也。
史臣曰：有魏始基代朔，廓平南夏，辟壤经世，咸以威武为业，文教之事，所未遑也。
高祖幼承洪绪，早著睿圣之风。
时以文明摄事，优游恭己，玄览独得，著自不言，神契所标，固以符于冥化。
及躬总大政，一日万机，十许年间，曾不暇给；殊途同归，百虑一致。至夫生民所难行，人伦之高迹，虽尊居黄屋，尽蹈之矣。
若乃钦明稽古，协御天人，帝王制作，朝野轨度，斟酌用舍，焕乎其有文章，海内生民咸受耳目之赐。
加以雄才大略，爱奇好士，视下如伤，役己利物，亦无得而称之。
其经纬天地，岂虚谥也！
