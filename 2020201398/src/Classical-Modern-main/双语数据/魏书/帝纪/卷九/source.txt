肃宗纪肃宗孝明皇帝，讳诩，世宗宣武皇帝之第二子。母曰胡充华。
永平三年三月丙戌，帝生于宣光殿之东北，有光照于庭中。
延昌元年十月乙亥，立为皇太子。
四年春正月丁巳夜，即皇帝位。
戊午，大赦天下。
己未，征下西讨东防诸军。
庚申，诏太保、高阳王雍入居西柏堂，决庶政。
又诏任城王澄为尚书令，百官总己以听于二王。
己巳，勿吉、达般、地豆和、尼步伽、拔但、佐越费实等诸国遣使朝献。
二月庚辰，尊皇后高氏为皇太后。
辛巳，司徒高肇至京师，以罪赐死。
萧衍宁州刺史任太洪率众寇关城，益州长史成兴孙击破之。
癸未，太保、高阳王雍进位太傅、领太尉，司空、清河王怿为司徒，骠骑大将军、广平王怀为司空。
己亥，尊胡充华为皇太妃。
宕昌国遣使朝献。
三月甲辰朔，皇太后出俗为尼，徙御金墉。
丙辰，诏进宫臣位一级。
先是，萧衍于浮山堰淮，规为扬徐之害，诏平南将军杨大眼讨之。
乙丑，进文武群官位一级。
夏四月，梁州刺史薛怀古破反氐于沮水。
五月甲寅，南秦州刺史崔暹击破氐贼，解武兴围。
六月，沙门法庆聚众反于冀州，杀阜城令，自称大乘。
秋七月癸卯，蠕蠕国遣使朝献。
丁未，诏假右光禄大夫元遥征北大将军，攻讨法庆。
宕昌国遣使朝献。
八月乙亥，领军于忠矫诏杀左仆射郭祚、尚书裴植，免太傅、领太尉、高阳王雍官，以王还第。
丙子，尊皇太妃为皇太后。
己卯，吐谷浑国遣使朝献。
庚辰，萧衍定州刺史田超秀率众三千请降。
戊子，帝朝皇太后于宣光殿，大赦天下。
己丑，司徒、清河王怿进位太傅，领太尉；司空、广平王怀为太保，领司徒；骠骑大将军、任城王澄为司空。
庚寅，车骑大将军于忠为尚书令，特进崔光为车骑大将军，并仪同三司。
壬辰，复前江阳王继本国；以济南王彧复先封，为临淮王。
群臣奏请皇太后临朝称制。
九月乙巳，皇太后亲览万机。诏曰： 高祖革礼成治，遗泽在民。
世宗纂承丕业，圣德昭远。
朕以冲孺，属当宝图，洪基至重，若履冰薄。
王公百辟群牧庶官，皆受遇先朝，宠荣自昔，宜各勉崇，共康世道，戮力竭诚，以匡辅不逮。
其有怀道丘园、昧迹板筑、山栖谷饮、舒卷从时者，宜广戋帛，缉和鼎饪。
有能谠言直谏、济世益时者，在所以闻，当待以不次之位。
孝子、顺孙、义夫、节妇，表其门闾，以彰厥美。
高年孤独不能自存者，赡以粟帛。
若因饥失业、天属流离，或卖鬻男女以为仆隶者，各听归还。
比冀方未肃，徐城寇扰，将统久劳，士卒疲弊，并遣抚慰，赐以衣马。
缘边州镇，固捍之劳，朔方酋庶，北面所委，亦令劳赍，以副其心。
其有先朝舅事寝而不举、顷来便习不依轨式者，并可疏闻，当加览裁。若益时利治、不拘常制者，自依别例。
其明相申约，称朕意焉。 
甲寅，征北元遥破斩法庆及渠帅百余人，传首京师。
安定王燮薨。
庚申，高昌、库莫奚、契丹诸国并遣使朝献。
萧衍将赵祖悦袭据硖石。
癸亥，诏定州刺史崔亮假镇南将军，率诸将讨之；冀州刺史萧宝夤为镇东将军，次淮堰。
戊辰，邓至国遣使朝贡。
冬十月庚午朔，勿吉国贡楛矢。
壬午，高丽、吐谷浑国并遣使朝献。
乙酉，以安定公胡国珍为中书监、仪同三司。
甲午，萧衍弘化太守杜桂举郡内属。
十有二月辛丑，以高阳王雍为太师。
己酉，镇南崔亮破祖悦，遂围硖石。
丁卯，帝、皇太后谒景陵。
高车国遣使朝献。
熙平元年春正月戊辰朔，大赦，改年。
荆沔都督元志大破萧衍军，斩其恆农太守王世定等。
以吏部尚书李平为镇军大将军兼尚书右仆射，为行台，节度讨硖石诸军。
二月乙巳，镇东萧宝夤大破衍将于淮北。
癸亥，初听秀才对策，第居中上已上，叙之。
乙丑，镇南崔亮、镇军李平等克硖石，斩衍豫州刺史赵祖悦，传首京师，尽俘其众。
是月，吐谷浑、宕昌、邓至诸国并遣朝贡。
三月辛未，以扬州刺史李崇为骠骑将军、仪同三司。
壬辰，以硖石俘虏分赐百僚。
夏四月戊戌，以瀛州民饥，开仓赈恤。
高昌、阴平国并遣使朝献。
五月丁卯朔，诏曰： 炎旱积辰，苗稼萎悴，比虽微澍，犹未沾洽。晚种不纳，企望忧劳，在予之责，思自兢厉。
尚书可厘恤狱犴，察其淹枉，简量轻重，随事以闻，无使一人怨嗟，增伤和气。
土木作役，权皆休罢，劝农省务，肆力田畴。
庶嘉泽近降，丰年可必。 
萧衍衡州刺史张齐寇益州，复以傅竖眼为刺史以讨之，频破贼军，斩其将任太洪首。
庚午，诏放华林野兽于山泽。
丙戌，吐谷浑遣使朝献。
秋七月庚午，重申杀牛之禁。
丙子，诏兵士征硖石者复租赋一年。
傅竖眼大破张齐，齐遁走。
乙酉，高昌国遣使朝献。
八月乙巳，以侍中、中书监、仪同三司、安定郡开国公胡国珍为都督雍泾岐华东秦豳六州诸军事、骠骑大将军、开府仪同三司、雍州刺史。
丙午，诏曰： 先贤列圣，道冠生民，仁风盛德，焕乎图史。
暨历数永终，迹随物变，陵遂沓蔼，鞠为茂草，古帝诸陵，多见践藉。
可明敕所在，诸有帝王坟陵，四面各五十步勿听耕稼。 
宕昌国遣使朝贡。
九月丁丑，淮堰破，萧衍缘淮城戍村落十余万口，皆漂入于海。
十有二月癸巳，诏洛阳、河阴及诸曹杂人年七十巳上、鳏寡贫困不能自存，及年虽少而痼疾长废、穷苦不济者，研实具列以闻。
二年春正月，大乘余贼复相聚结，攻瀛州。
刺史宇文福讨平之。
甲戌，大赦天下。
戊子，勿吉国遣使朝贡。
庚寅，诏遣大使巡行四方，问疾苦，恤孤寡，黜陟幽明。
又诏： 选曹用人，务在得才，广求栖遁，共康治道。
州镇城隍，各令严固。
斋会聚集，纠执妖諠。
囹圄皆令造屋，桎梏务存轻小。
工巧浮迸，不得隐藏。
绢布缯彩，长短合式。
偷窃军阶，亦悉沙汰。
籍贯不实，普使纠案，听自归首，逋违加罪。 
诏中尉元匡考定权衡。
癸丑，地伏罗、罽宾国并遣使朝献。
二月庚子，契丹、邓至、宕昌诸国并遣使朝献。
丁未，封御史中尉元匡为东平王。
三月甲戌，吐谷浑国遣使朝献。
丁亥，太保、领司徒、广平王怀薨。
夏四月甲午，高丽、波斯、疏勒、嚈哒诸国并遣使朝献。
丁酉，诏京尹所统，百年以上赐大郡板，九十以上赐小郡板。
戊申，以中书监、开府仪同三司胡国珍为司徒公，特进、汝南王悦为中书监、仪同三司。
乙卯，皇太后幸伊阙石窟寺，即日还宫。
安定王超改封北平王。
五月辛酉，诏曰： 扬州硖石、荆山、新淮、酂城兵士战没者，追给敛财，复一房五年；若无妻子，复其家一人二年。
身被三创，赏一阶；虽一创而四体废落者，亦同此赏。 
庚辰，重申天文之禁，犯者以大辟论。
乙酉，邓至国遣使朝贡。
秋七月乙丑，地伏罗、罽宾国并遣使朝献。
乙亥，中书监、仪同三司、汝南王悦坐杀人免官，以王还第。
己巳，车驾有事于太庙。
八月戊戌，宴太祖以来宗室年十五以上于显阳殿，申家人之礼。
己亥，诏庶族子弟年未十五不听入仕。
诏曰： 皇魏开基，道迈周汉，蝉连二都，德盛百祀。虽帝胤蕃衍，亲贤并茂，而犹沉屈素履，巾褐衡门，非所谓广命戚族，翼屏王室者也。
今可依世近远，叙之列位。 
庚子，诏咸阳、京兆二王子女还附属籍。
壬寅，吐谷浑国遣使朝献。
丁未，诏侍中、太师、高阳王雍入居门下，参决尚书奏事。
己酉，契丹国遣使朝贡。
九月辛酉，吐谷浑国遣使朝贡。
丙寅，诏曰： 察讼理冤，实维政首；躬亲听览，民信所由。
比日谅暗之中，治纲未振，狱犴繁广，嗟诉骤闻，虽曰司存，每多诬壅。
曾是寡德，实深矜慨。
自今月望，当暂出城闉，亲纳滞枉。
主者可宣诸近远，咸使闻知。 
是月，城青、齐、兗、泾、平、营、肆七州所治东阳、历城、瑕丘、平凉、肥如、和龙、九原七城。
冬十月庚寅，以幽、冀、沧、瀛四州大饥，遣尚书长孙稚，兼尚书邓羡、元纂等巡抚百姓，开仓赈恤。
丁酉，勿吉国贡楛矢。
戊戌，以光州饥弊，遣使赈恤。
乙卯，诏曰： 北京根旧，帝业所基，南迁二纪，犹有留住。
怀本乐故，未能自遣，若未迁者，悉可听其仍停，安堵永业。
门才术艺、应于时求者，自别征引，不在斯例。
周之子孙，汉之刘族，遍于海内，咸致蕃衍，岂拘南北千里而已哉。 
十有一月甲子，萧衍平西将军、巴州刺史牟汉宠遣使请降。
十有二月丁未，蠕蠕国遣使朝贡。
神龟元年春正月甲子，诏以氐酋杨定为阴平王。
丙寅，以特进、江阳王继为骠骑大将军、仪同三司。
壬申，诏曰： 朕冲昧抚运，政道未康，民之疾苦，弗遑纪恤。夙宵矜慨，鉴寐深怀，眷彼百龄，悼兹六极。
京畿百年以上给大郡板，九十以上给小郡板，八十以上给大县板，七十以上给小县板；诸州百姓，百岁以上给小郡板，九十以上给小县板，八十以上给中县板；鳏寡孤独不能自存者，赐粟五斛、帛二匹。 
庚辰，诏以杂役之户或冒入清流，所在职人皆五人相保，无人任保者夺官还役。
乙酉，加特进、汝南王悦仪同三司。
秦州羌反。
幽州大饥，民死者三千七百九十九人，诏刺史赵邕开仓赈恤。
二月戊申，嚈哒、高丽、勿吉、吐谷浑、宕昌、疏勒、久未陀、末久半诸国，并遣使朝献。
己酉，诏以神龟表瑞，大赦改年。
东益州氐反。
蠕蠕国遣使朝贡。
三月辛酉，以尚书右仆射于忠为仪同三司。
辛巳，仪同三司、尚书右仆射于忠薨。
南秦州氐反，遣龙骧将军崔袭持节喻之。
吐谷浑国遣使朝贡。
夏四月丁酉，司徒胡国珍薨。
甲辰，江阳王继改封京兆王。
辛亥，舍摩国遣使朝献。
五月，高丽、高车、高昌诸国并遣使朝贡。
自正月不雨至于六月辛卯，澍雨乃降。
秋七月，河州民却铁匆聚众反，自称水池王。
诏行台源子恭讨之。
闰月戊戌，吐谷浑国遣使朝贡。
甲辰，开恆州银山之禁，与民共之。
丁未，波斯、疏勒、乌苌、龟兹诸国并遣使朝献。
八月癸丑朔，诏曰： 朕冲昧纂历，未闲政道，皇太后殷忧在疚，始览万几。
故狱犴淹枉，百姓冤弊，言念繁刑，思存降省。京师见囚，殊死以下可悉减一等。 
丁巳，诏曰： 顷年以来，戎车频动，服制未终，夺哀从役。
罔极之痛弗申，鞠育之恩靡报，非所谓敦崇至道者也。
自今虽金革之事，皆不得请起居丧。 
甲子，勿吉国遣使朝贡。
铁匆相率降于行台源子恭。
九月癸未朔，以右光禄大夫刘腾为卫将军、仪同三司。
戊申，皇太后高氏崩于瑶光寺。
冬十月丁卯，以尼礼葬于北邙。
十有二月辛未，诏曰： 民生有终，下归兆域。京邑隐赈，口盈亿万，贵贱攸凭，未有定所。为民父母，尤宜存恤。
今制乾脯山以西，拟为九原。 
二年春正月丁亥，诏曰： 朕以冲眇，纂承宝位，夙夜惟寅，若涉渊海。
赖皇太后慈仁，被以夙训。
自临朝践极，岁将半纪，天平地成，四海宁乂。
天道高远，巍巍难名，犹以捴挹自居，称号弗备，非所以崇奉坤元，允协亿兆者也。
宜遵旧典，称诏宇内，以副黎蒸元元之望。 
是月，改葬文昭皇太后高氏。
二月乙丑，齐郡王祐薨。
庚午，羽林千余人焚征西将军张彝第，殴伤彝，烧杀其子始均。
吐谷浑、宕昌国并遣使朝贡。
乙亥，大赦天下。
丁丑，诏求直言，诸有上书者听密封通奏。
壬寅，诏曰： 农要之月，时泽弗应，嘉谷未纳，二麦枯悴。
德之无感，叹惧兼怀。
可敕内外，依旧雩祈，率从祀典。
察狱理冤，掩胔埋骼。
冀瀛之境，往经寇暴，死者既多，白骨横道，可遣专令收葬。
赈穷恤寡，救疾存老，准访前式，务令周备。 
三月甲辰，澍雨大洽。
夏四月乙丑，嚈哒国遣使朝贡。
五月戊戌，以司空、任城王澄为司徒，骠骑大将军、仪同三司、京兆王继为司空。
秋八月己未，御史中尉、东平王匡坐事削除官爵。
辛未，以左光禄大夫皇甫集为征西将军、仪同三司。
九月庚寅，皇太后幸崧高山；癸巳，还宫。
瀛州民刘宣明谋反，事觉伏诛。
冬十有一月乙酉，蠕蠕莫缘梁贺侯豆率男女七百人来降。
十有二月癸丑，司徒、任城王澄薨。
庚申，大赦天下。
诏除淫祀，焚诸杂神。
是岁，高丽王云死，以世子安为其国王。
正光元年春正月乙酉，诏曰： 建国纬民，立教为本；尊师崇道，兹典自昔。
来岁仲阳，节和气润，释奠孔颜，乃其时也。
有司可豫缮国学，图饰圣贤，置官简牲，择吉备礼。 
夏四月丙辰，诏尚书长孙稚巡抚北籓，观察风俗。
五月辛巳，诏曰： 朕以寡薄，运膺宝图，虽未明求衣，惕惧终日，而暗昧多阙，炎旱为灾，在予之愧，无忘寝食。
今刑狱繁多，囹圄尚积，宜敷仁惠，以济斯民。
八座可推鞠见囚，务申枉滥。 
癸未，诏曰： 攘灾招应，修政为本，民乃神主，实宜率先。
刺史守令与朕共治天下，宜哀矜勿喜，视民如伤。
况今炎旱历时，万姓雕弊，而不抚恤穷冤，理决庶狱。
可严敕州郡，善加绥隐，务尽聪明，加之祗肃，必使事允人神，时政灵应。其赋役不便于民者，具以状闻，便当蠲罢。 
秋七月丙子，侍中元叉、中侍刘腾奉帝幸前殿，矫皇太后诏曰： 魏有天下，奕叶重光。
高祖孝文皇帝，以英圣驭天，徙京定鼎。
世宗宣武皇帝，以睿明承业，廓宁区夏，而鸿勋未半，早已登遐。
乃令车书弗同，鲸寇尚炽。
幼主稚弱，夙纂宝历，曾是宗祏，莫克祗奉。朕所以敬顺群请，临朝总政。
帝年以长，久思退身，所以往岁殷勤，具陈情旨。百官内外，已照此怀。
而佥尔众意，苦见勤夺，僶俯从事，以迄于兹。
自此春来，先疾屡发，药石摄疗，莫能善瘳。夏首及今，数加动剧，便不堪日厘万务，巨细兼省。
帝齿周星纪，识学逾跻，日就月将，人君道茂，足以抚缉万邦，谐决百揆。
朕当率前志，敬逊别宫，远惟复子明辟之义，以自绥养。实望群公逮于黎庶，深鉴斯理。
如此，则上下休嘉，天地清晏，魏道熙隆，人神庆悦，不其善欤？ 
乃幽皇太后于北宫，杀太傅、领太尉、清河王怿，总勒禁旅，决事殿中。
辛卯，帝加元服，大赦，改年，内外百官进位一等。
八月甲寅，相州刺史、中山王熙举兵欲诛叉、腾，不果见杀。
九月壬辰，蠕蠕主阿那环来奔。
戊戌，以太师、高阳王雍为丞相，加后部羽葆、鼓吹、班剑四十人。
冬十月乙卯，以骠骑大将军、仪同三司、汝南王悦为太尉公。
十有一月己亥，诏曰： 蠕蠕世雄朔方，擅制漠裔，邻通上国，百有余载。
自神鼎南底，累纪于兹，虔贡虽违，边燧静息，凭心象魏，潜款弥纯。
今其主阿那瑰属离时难，邦分亲析，万里远驰，庇命有道。
悲同申、伍，忠孝足矜。
方存兴灭之师，以隆继绝之举，宜且优以宾礼，期之立功，疏爵胙土，大启河岳，可封朔方郡开国公、蠕蠕王，食邑一千户。赐以衣冕，加以轺车，禄恤仪卫，同乎戚蕃。 
十有二月壬子，诏曰： 蠕蠕王阿那瑰，遭离寇祸，远来投庇，邦分众析，犹无定主，而永怀北风，思还绥集。
启诉情切，良用愍然。
夫存亡恤败，自古通典。
可差国使及彼前后三介，与阿那瑰相随；并敕怀朔都督，简锐骑二千，躬自率护，送达境首，令观机招纳。
若彼候迎，宜锡筐篚车马之属，务使优隆，礼饯而返；如不容受，任听还阙。
其行装资遣，付尚书量给。 
辛酉，以司空、京兆王继为司徒公。
甲午，右卫将军奚康生于禁内将杀元叉，不果，为叉矫害。
以仪同三司刘腾为司空公。
夏四月庚子，司徒、京兆王继进位太保。
壬寅，车骑大将军、仪同三司崔光为司徒公。
萧衍义州刺史文僧明率众内属。
五月辛巳，南荆州刺史桓叔兴自安昌南叛。
乙酉，乌苌国遣使朝贡。
闰月丁巳，居密、波斯国并遣使朝贡。
六月己巳，高昌国遣使朝贡。
癸巳，勿吉国遣使朝贡。
秋七月癸丑，诏曰： 时泽弗降，禾稼形损。在予之责，夙宵震惧，虽克躬撤降，仍无招感。
有司可修案旧典，祗行六事：圄犴淹枉，随速鞫决；庶尹废职，量加修厉；鳏独困穷，在所存恤；役赋烦民，咸加蠲省；贤良谠直，以时升进；贪残邪佞，即就屏黜；男女怨旷，务令会偶。
庶革止惩违，有弭灾沴。 
八月己巳，伏罗国遣使朝贡。
蠕蠕后主郁久闾侯匿伐来奔怀朔镇。
十有一月乙未朔，高昌国遣使朝贡。
戊申，卫大将军、仪同三司皇甫集薨。
癸丑，侍中、车骑大将军侯刚加仪同三司。十有二月甲戌，诏司徒崔光、安丰王延明等议定服章。庚辰，以东益、南秦氐反，诏中军将军、河间王琛讨之，失利。三年春正月辛亥，帝耕籍田。
夏四月庚辰，以高车国主覆罗伊匐为镇西将军、西海郡开国公、高车王。
六月己巳，诏曰： 朕以冲昧，夙纂宝历，不能祗奉上灵，感延和气，致令炎旱频岁，嘉雨弗洽，百稼焦萎，晚种未下，将成灾年，秋稔莫觊。
在予之责，忧惧震怀。
今可依旧分遣有司，驰祈岳渎及诸山川百神能兴云雨者，尽其虔肃，必令感降，玉帛牲牢，随应荐享。
丙午，诏曰： 治历明时，前王茂轨；考辰正律，奕代通规。
是以北平革定于汉年，杨伟草算于魏世。
自皇运肇基，典章犹缺，推步晷曜，未尽厥理。
先朝仍世，每所慨然。
至神龟中，始命儒官，改创疏踳，回度易宪，始会璇衡。
今天正斯始，阳煦将开，品物初萌，宜变耳目，所谓魏虽旧邦，其历维新者也。
便可班宣内外，号曰《正光历》。
又首节嘉辰，获展丘禘，神人交和，理契幽显，思与亿兆共此维新，可大赦天下。 
十有二月癸酉，以左光禄大夫皇甫度为仪同三司。
乙酉，以车骑大将军、尚书右仆射元钦为仪同三司，太保、京兆王继为太傅，司徒崔光为太保。
丁亥，以牧守妄立碑颂，辄兴寺塔；第宅丰侈，店肆商贩，诏中尉端衡，肃厉威风，以见事纠劾；七品、六品，禄足代耕，亦不听锢贴店肆，争利城市。
四年春二月壬辰，追封故咸阳王禧为敷城王，京兆王愉为临洮王，清河王怿为范阳王，以礼加葬。
丁丑，河间王琛、章武王融，并以贪污削爵除名。
己卯，以蠕蠕主阿那瑰率众犯塞，遣尚书左丞元孚兼尚书，为北道行台，持节喻之。
蠕蠕后主侯匿伐来朝京师。
宕昌国遣使朝贡。
司空刘腾薨。
夏四月，阿那瑰执元孚，驱掠畜牧北遁。
甲申，诏骠骑大将军、尚书令李崇，中军将军、兼尚书右仆射元纂率骑十万讨蠕蠕，出塞三千余里，不及而还。
秋七月辛亥，诏曰： 达尊斯在，齿预一焉，崇敬黄耇，先代通训。
故方叔以元老处位，充国缘自强见留。
虽七十致仕，明乎典故，然以德尚壮，许其絷维。
今庶僚之中，或年迫悬车，循礼宜退。
但少收其力，老弃其身，言念勤旧，眷然未忍。
或戴白在朝，未当外任；或停私历纪，甫受考级；如此之徒，虽满七十，听其莅民，以终常限。
或新解郡县，或外佐始停，已满七十，方求更叙者，吏部可依令不奏。
其有高名俊德、老成髦士、灼然显达、为时所知者，不拘斯例。
若才非秀异，见在朝官，依令合解者，可给本官半禄，以终其身。
使辞朝之叟，不恨归于闾巷矣。 
八月己巳，诏曰： 狂蠢肆暴，陵窃北垂。虽军威时接，贼徒慑遁，然獯虐所过，多离其祸。言念斯弊，有轸深怀。
可敕北道行台，遣使巡检，遭寇之处，饥馁不粒者，厚加赈恤，务令存济。 
戊寅，诏曰： 朕以眇暗，忝承鸿绪，因祖宗之基，托王公之上，每鉴寐属虑，思康亿兆。
比雨旱愆时，星运舛错，政理阙和，灵祗表异，永寻夕惕，载恧于怀。
宜诏百司各勤厥职，诸有鳏寡穷疾冤滞不申者，并加厘恤。
若孝子顺孙、廉贞义节、才学超异、独行高时者，具以言上，朕将亲览，加以旌命。 
癸未，追复故范阳王泽为清河王。
九月丁酉，库莫奚国遣使朝献。
诏侍中、太尉、汝南王悦入居门下，与承相、高阳王雍参决尚书奏事。
冬十有一月丙申，赵郡王谧薨。
丁酉，太保崔光薨。
十有二月，萧衍遣将寇边，诏假征南将军崔延伯讨之。
以太尉、汝南王悦为太保。
徐州刺史、北海王颢坐贪污削除官爵。
五年春正月辛丑，车驾有事于南郊。
闰二月癸巳，嚈哒国遣使朝贡。
三月，沃野镇人破落汗拔陵聚众反，杀镇将，号真王元年。
诏临淮王彧为镇军将军，假征北将军，都督北征诸军事以讨之。
夏四月，高平酋长胡琛反，自称高平王，攻镇以应拔陵。
别将卢祖迁击破之，琛北遁。
五月，临淮王彧败于五原，削除官爵。
壬申，诏尚书令李崇为大都督，率广阳王渊等北讨。
六月，秦州城人莫折太提据城反，自称秦王，杀刺史李彦。
诏雍州刺史元志讨之。
南秦州城人孙掩、张长命、韩祖香据城反，杀刺史崔游以应太提。
太提遣城人卜朝袭克高平，杀镇将赫连略、行台高元荣。
太提寻死，子念生代立，僭称天子，号年天建，置立百官。
丁酉，大赦。
秋七月甲寅，诏吏部尚书元脩义兼尚书仆射，为西道行台，率诸将西讨。
戊午，复河间王琛、临淮王彧本封。
都督崔暹失利于白道，大都督李崇率众还平城，坐长史祖莹截没军资，免除官爵。
丁丑，念生遣其都督杨伯年、樊元、张朗等攻仇鸠、河池二戍，东益州刺史魏子建遣将尹祥、黎叔和击破之，斩樊元首，杀贼千余人。
是月，凉州幢帅于菩提、呼延雄执刺史宋颖据州反。
念生遣其兄高阳王天生下陇东寇。
八月甲午，元志大败于陇东，退守岐州。
丙申，诏曰： 赏贵宿劳，明主恆德；恩沾旧绩，哲后常范。
太祖道武皇帝应期拨乱，大造区夏；世祖太武皇帝纂戎丕绪，光阐王业，躬率六师，扫清逋秽；诸州镇城人，本充牙爪，服勤征旅，契阔行间，备尝劳剧。
逮显祖献文皇帝，自北被南，淮海思乂，便差割强族，分卫方镇。
高祖孝文皇帝，远遵盘庚，将迁嵩洛，规遏北疆，荡辟南境，选良家酋帅，增戍朔垂，戎捍所寄，实惟斯等。
先帝以其诚效既亮，方加酬锡，会宛郢驰烽，朐泗告警，军旗频动，兵连积岁，兹恩仍寝，用迄于今。
怨叛之兴，颇由于此。
朕叨承乾历，抚驭宇宙，调风布政，思广惠液，宜追述前恩，敷兹后施。
诸州镇军贯，元非犯配者，悉免为民，镇改为州，依旧立称。
此等世习干戈，率多劲勇，今既甄拔，应思报效。
可三五简发，讨彼沙陇。
当使人齐其力，奋击先驱，妖党狂丑，必可荡涤。
冲锋斩级，自依恆赏。 
丁酉，南秀容牧子于乞真反，杀太仆卿陆延。
别将尔朱荣讨平之。
戊戌，莫折念生遣都督窦双攻盘头郡。
东益州刺史魏子建遣将窦念祖讨之，斩双，擒斩千余人。
九月壬申，诏尚书左仆射、齐王萧宝夤为西道行台大都督，率征西将军、都督崔延伯，又诏复抚军将军、北海王颢官爵，为都督，并率诸将西讨。
乙亥，帝幸明堂，饯宝夤等。
是月，萧衍遣将裴邃、虞鸿袭据寿春外城，刺史长孙稚击走之，邃退屯黎浆。
诏河间王琛总众援之。
衍又遣将寇淮阳，诏秘书监、安乐王鉴率众讨之。
吐谷浑主伏连筹兵讨凉州，于菩提弃城走，追斩之。城民赵天安复推宋颍为刺史。
冬十月，营州城人刘安定、就德兴据城反，执刺史李仲遵。
城人王恶兒斩安定以降。德兴东走，自号燕王。
胡琛遣其将宿勤明达寇豳、夏、北华三州。
壬午，诏都督、北海王景率诸将讨之。
十有一月戊申，莫折天生攻陷岐州，执都督元志及刺史裴芬之。
高平人攻杀卜朝，共迎胡琛。
十有二月壬辰，诏太傅、京兆王继为太师、大将军，率诸将讨之。
嚈哒、契丹、地豆于、库莫奚诸国并遣使朝贡。
汾州正平、平阳山胡叛逆。
诏复征东将军、章武王融封爵，为大都督，率众讨之。
山南行台、东益州刺史魏子建招降南秦氐民，复六君十二戍，又斩贼王韩祖香。
南秦贼王张长命畏逼，乃告降于萧宝夤。
是月，莫折念生遣兵攻凉州，城人赵天安复执刺史以应之。
孝昌元年春正月庚申，徐州刺史元法僧据城反，害行台高谅，自称宋王，号年天启，遣其子景仲归于萧衍。
衍遣其将胡龙牙、成景隽、元略等率众赴彭城。
诏秘书监、安乐王鉴回师以讨之。鉴于彭城南击元略，大破之，尽俘其众。既而不备，为法僧所败。
衍遣其豫章王综入守彭城，法僧拥其僚属、守令、兵戍及郭邑士女万余口南入。
诏镇军将军、临淮王彧，尚书李宪为都督，卫将军、国子祭酒、安丰王延明为东道行台，复仪同三司李崇官爵，为东道大都督，俱讨徐州。
崇以疾不行。
癸亥，萧宝夤、崔延伯大破秦贼于黑水，斩获数万。天生退走入陇西，泾、岐及陇东悉平。
以太师、大将军、京兆王继为太尉，余官如故。
二月，以领军将军元叉为骠骑大将军、仪同三司。
诏追复乐良王长命本爵，以其子忠绍之。
侍中、特进、卫大将军穆绍为仪同三司。
戊戌，大赦。
壬辰，莫折念生遣都督杨鲊、梁下辩、姜齐等攻仇池郡城，行台、东益州刺史魏子建遣将盛迁击破之，斩下辩、齐等首。
壬寅，诏曰： 劝善黜恶，经国茂典。
其令每岁一终，郡守列令长，刺史列守相，以定考课，辩其能否。
若有滥谬，以考功失衷论。 
是月，齐州魏郡民房伯和聚众反。
会赦，乃散。
三月己巳，诏太尉、西道都督、京兆王继班师。
壬申，诏曰： 丞相高阳王，道德渊广，明允笃诚，仪型太阶，垂风下国，实所以予违汝弼，致治责成，宜班新制，宣之遐迩。
其州郡先上司徒公文，悉可改上相府施行，符告皆亦如之。 
甲戌，诏曰： 选众而举，其来自昔。
朕缵承大业，综理万几，求贤致治，心焉若渴。
知人则哲，振古所难，宜博访公卿，采兹声实。
可令第一品以下五品以上，人各荐其所知，不限素身居职。
必使精辩器艺，具注所能，然后依牒简擢，随才收叙。庶济济之美，无替往时；謇謇之直，有申兹岁。 
萧衍遣其北梁州长史锡休儒、司马鱼和、上康太守姜平洛等入寇直城，梁州刺史傅竖眼遣息敬绍率众拒击，大破之，擒斩三千余人；休儒等走还魏兴。
是月，齐州清河民崔畜杀太守董遵，广川民傅堆执太守刘莽反。
青州刺史、安乐王鉴讨平之。
是月，破落汗拔陵别帅王也不卢等攻陷怀朔镇。
夏四月，萧衍益州刺史萧渊猷遣将樊文炽、萧世澄等率众围小剑戍。
益州刺史邴虬遣子子达、行台魏子建遣别将淳于诞拒击之。
辛卯，皇太后复临朝摄政，引郡臣面陈得失。
诏曰： 朕以寡昧，夙承天历，茫若涉海，罔知所济，实凭宗社降祐之灵，庶勉幼志，以康世道。
而神龟之末，权臣擅命，元叉、刘腾阴相影响，遂使皇太后幽隔后宫，太傅、清河王无辜致害，相州刺史、中山王熙横被夷灭，右卫将军奚康生仍见诛翦。
从此已后，无所畏忌，恣诸侵求，任所与夺。
无君之心，积习稍久；不臣之迹，缘事弥彰。
蔽耳目之明，专生杀之柄，天下为之不康，四郊由兹多垒。
此而可忍，孰不可怀！
虽屡经赦宥，未容致之于法，犹宜辨正，以射朝野。
腾身既往，可追削爵位。
叉之罪状，诚合徽纆，但以宗枝舅戚，特加全贷，可除名为民。 
壬辰，征西将军、都督崔延伯大败于泾川，战殁。
五月戊辰，淳于诞等大破萧衍军，俘斩万计，擒萧世澄等十一将。文识仅以身免，走成都。
戊子，骠骑大将军、仪司三司李崇薨。
六月癸未，大赦，改年。
诏文武之官，从军二百日，文官优一级，武官优二级。
蠕蠕主阿那瑰率众大破拔陵，斩其将孔雀等。
诸将逼彭城，萧综夜潜出降，萧衍诸将奔退，众军追蹑，免者十一二。
秋八月癸酉，诏断远近贡献珍丽，违者免官。
柔玄镇人杜洛周率众反于上谷，号年真王，攻没郡县，南围燕州。
戊子，莫折念生遣都督杜黑兒、杜光等攻仇池郡。
行台魏子建遣将成迁击破之，斩杜光首。
九月乙卯，诏减天下诸调之半。
丙辰，诏左将军、幽州刺史常景为行台，征虏将军元谭为都督，以讨洛周。
辛酉，诏曰： 追功表德，为善者劝。
祖宗功臣，勒铭王府；而子孙废替，沦于凡民，爵位无闻，迁流有失。
颍川名守，重泉令宰，惠风美政，结于民心，而犹同常品，未蒙褒陟，非所谓爱及甘棠，彝伦攸叙者也。
其功臣名将为先朝所知，子孙屈塞不见齿叙，牧守令长声称卓然者，皆仰有司具以名闻。
朕将振彼幽滞，用阐治风。 
壬戌，诏百官五品已上，各举所知。
辛未，曲赦南、北两秦州。
冬十月，蠕蠕国主阿那瑰遣使朝贡。
是月，吐谷浑国复讨赵天安，降之。
河州长史元永平、治中孟宾等推嚈哒使主高徽行州事，而前刺史梁钊子景进攻杀之，景进又自行州事。
十有一月辛亥，诏曰： 大孝荣亲，著之昔典，故安平耄耋，诸子满朝。
自今诸有父母年八十以上者，皆听居官禄养，温清朝夕。 
时四方多事，诸蛮复反。
十有二月壬午，诏曰： 高祖以大明定功，世宗以下武宁乱，声溢朔南，化清中宇，业盛隆周，祚延七百。
朕幼龄纂历，夙驭鸿基，战战兢兢，若临渊谷。
暗于治道，政刑未孚，权臣擅命，乱我朝式。致使西秦跋扈，朔漠构妖，蠢尔荆蛮，氛埃不息。
孔炽甚于泾阳，出军切于细柳。
而师旅盘桓，留滞不进，北淯悬危，南阳告急，将亏荆沔之地，以致蹙国之忧。
今茅毂扼腕，爪牙叹愤，并欲摧挫封豕，剿截长蛇，使人神两泰，幽明献吉。
朕将躬驭六师，扫荡逋秽。
其配衣六军，分隶熊虎，前驱后队，左翼右师，必令将帅雄果，军吏明济，粮仗车马，速度时须。
其有失律亡军、兵戍逃叛、盗贼劫掠伏窜山泽者，免其往咎，录其后效，别立募格，听其自新，广下州郡，令赴军所。
今先讨荆蛮，疆理南服；戈旗东指，扫平淮外。
然后奋七萃于西戎，腾五牛于北狄；躬抚乱离之苦，面恤饥寒之患。
尔乃还跸嵩宇，饮至庙庭，沉璧河洛，告成泰岱，岂不盛欤！
百官内外、牧守军宰，宜各肃勤，用明尔职。 
山胡刘蠡升反，自称天子，置官僚。
是月，以临淮王彧为征南大将军，率众讨鲁阳蛮。
二年春正月庚戌，封广平王怀庶长子、太常少卿诲为范阳王。
壬子，以太保、汝南王悦领太尉。
是月，都督元谭次于军都，为洛周所败。
五原降户鲜于脩礼反于定州，号鲁兴元年。
诏左光禄大夫长孙稚为使持节、假骠骑将军、大都督、北讨诸军事，与都督河间王琛率将讨之。
二月甲申，帝、皇太后临大夏门，亲览冤讼。
是月，叠伏罗国遣使朝贡。
三月庚子，以骠骑大将军、徐州刺史、安丰王廷明为仪同三司。
追复中山王熙本爵，子叔仁绍之。
甲寅，西部敕勒斛律洛阳反于桑乾，西与河西牧子通连。
别将尔朱荣击破之。
夏四月，大赦天下。
癸巳，以侍中、车骑大将军、城阳王徽为仪同三司。
朔州城人鲜于阿胡、库狄丰乐据城反。
丁未，都督李琚次于蓟城之北，又为洛周所败，琚战没。
戊申，以骠骑大将军、开府、齐王宝夤为仪同三司。
北讨都督河间王琛、长孙稚失利奔还，诏免琛、稚官爵。
库莫奚国遣使朝贡。
五月丁未，车驾将北讨，内外戒严。
前给事黄门侍郎元略自萧衍还朝，封义阳王。
以丞相、高阳王雍为大司马；吏部尚书、广阳王渊为骠骑大将军、仪同三司，寻为大都督，率都督章武王融北讨脩礼。
戊申，燕州刺史崔秉率众弃城南走中山。
乙丑，以安西将军、光禄大夫宗正珍孙为都督，讨汾州反胡。
六月己巳，曲赦齐州。
绛蜀陈双炽聚众反，自号始建王。
曲赦平阳、建兴、正平三郡。
诏假镇西将军、都督长孙稚讨双炽，平之。
丙子，义阳王略改封东平王。
卫大将军、西道都督元恆芝为车骑大将军、仪同三司。
戊寅，诏复京兆王继本封江阳王。
戊子，诏曰： 自运属艰棘，历载于兹，烽驿交驰，旌鼓不息。祖宗盛业，危若缀旒；社稷鸿基，殆将沦坠。
朕威德不能遐被，经略无以及远，俾令苍生罹此涂炭，何以苟安黄屋，无愧黔黎？
今便避居正殿，蔬餐素服。
当亲自招募，收集忠勇。
其有直言正谏之士，敢决徇义之夫，二十五日悉集华林东门，人别引见，共论得失。
班告内外，咸使闻知。 
乙未，以卫将军、东平王略为左光禄大夫、仪同三司。
秋七月丙午，杜洛周遣其别帅曹纥真寇掠幽州。
行台常景遣都督于荣邀于粟园，大破之，斩纥真，获三十余级，牛驴二万余头。
戊申，恆州陷，行台元纂奔冀州。
甲子，萧衍将元树、湛僧珍等寇寿春。
八月丙子，进封广川县开国公元邵为常山王。
以骠骑大将军、东道行台、临淮王彧为仪同三司。
戊寅，帝幸南石窟寺，即日还宫。
戊子，进散骑常侍、御史中尉、武城县开国公子攸为长乐王。
都督伊甕生讨巴，失利战殁。
癸巳，贼帅元洪业斩鲜于脩礼，请降，为贼党葛荣所杀。
都督尔朱荣于肆州执刺史尉庆宾，令其从叔羽生统州事。
九月辛亥，葛荣败都督广阳王渊、章武王融于博野白牛逻，融殁于阵。
荣自称天子，号曰齐国，年称广安。
甲申，常景又破洛周，斩其武川王贺拔文兴、别帅侯莫陈升，生擒男女四百口，牛驴五千余头。
就德兴攻陷平州，杀刺史王买奴。
是月，莫折天生请降，萧宝夤使行台左丞崔士和入据秦州。
天生复叛，送士和于胡琛，杀之。
冬十有一月戊戌，杜洛周攻陷幽州，执刺史王延年及行台常景。
丙午，税京师田租，亩五升；借赁公田者，亩一斗。
闰月，税市人出入者各一钱，店舍为五等。
齐州平原民刘树、刘苍生聚众反，州军破走之。刘树奔萧衍。
衍将元树逼寿春，扬州刺史李宪力屈，以城降之。
初留州、郡、县及长史、司马、戍主副质子于京师。
衍又遣将攻逼新野，诏都督魏承祖讨之。
诏曰： 顷旧京沦覆，中原丧乱，宗室子女，属籍在七庙之内，为杂户滥门所拘辱者，悉听离绝。 
三年春正月甲戌，以司空公皇甫度为司徒，仪同三司萧宝夤为司空，车骑将军、北海王颢为车骑大将军、仪同三司。
徐州民任道棱聚众反，袭据萧城以叛。
州军讨平之。
辛巳，葛荣陷殷州，刺史崔楷固节死之，遂东围冀州。
甲申，诏峻铸钱之制。
萧宝夤、元恆芝大败于泾州，大陇都督、南平王仲冏，小陇都督高聿并相寻退散。东秦州刺史潘义渊以汧城降贼。
高平虏贼逼岐州，城人执刺史魏兰根，以城应之。
豳州刺史毕祖晖、行台羊深并奔退，祖晖于阵殁。
北海王颢寻亦败走。
贼帅胡引祖据北华州以应之。
贼帅叱干骐麟入据豳州。
曲赦关西及正平、平阳、建兴。
戊子，以司徒皇甫度为太尉。
己丑，以四方未平，诏内外戒严，将亲出讨。辛卯，萧衍将湛僧珍围东豫州，诏散骑常侍元暐为都督以讨之。是月，衍又遣将彭群、王辩等率众数万逼琅邪，诏青州、南青二州讨之。
二月丁酉，诏曰： 关陇遭罹寇难，燕赵贼逆凭陵，苍生波流，耕农靡业，加诸转运，劳役已甚，州仓储实，无宜悬匮。自非开输赏之格，何以息漕运之烦？
凡有能输粟入瀛、定、岐、雍四州者，官斗二百斛赏一阶；入二华州者，五百石赏一阶。
不限多少，粟毕授官。 
虏贼据潼关。
丁未，追复故东平王匡爵，改封济南王。
庚申，东郡民赵显德反，杀太守裴烟，自号都督，立其兄子为太守。诏都督李仁叔讨之。
是月，萧衍将成景隽寇彭城，诏员外常侍，崔孝芬为行台，率将击走之。
三月甲子，诏将西讨，中外戒严。
虏贼走，复潼关。
戊辰，诏将回驾北讨。诏金紫光禄大夫源子邕为大都督，讨葛荣。
辛未，齐州广川民刘钧执清河太守邵怀，聚众反，自署大行台。
清河民房须自署大都督，屯据昌国城。
夏四月，别将元斌之讨东郡，斩显德。
己酉，蠕蠕国遣使朝贡。
六月，蠕蠕国遣使朝贡。
是月，诏都督李叔仁讨刘钧，平之。
秋七月，陈郡民刘获、郑辩反于西华，号年天授，州军讨平之。
相州刺史、安乐王鉴据州反。
己丑，大赦天下。
是月，青州刺史、彭城王劭，南青州刺史胡平，遣将斩萧衍将彭群首，俘获二千余人。
八月，都督源子邕、李轨、裴衍攻鄴。
丁未，斩鉴，相州平。
仍令子邕等讨葛荣。
九月辛卯，东豫州刺史元庆和以城南叛。
戊子，蠕蠕国遣使朝贡。
秦州城民杜粲杀莫折念生，自行州事。
南秦州城民辛琛自行州事，遣使归罪。
冬十月戊申，曲赦恆农已西，河北、正平、平阳、邵郡及关西诸州。
辛亥，以卫将军、讨虏大部都督尔朱荣为车骑大将军、仪同三司。
甲寅，雍州刺史萧宝夤据州反，自号曰齐，年称隆绪。诏尚书右仆射长孙稚讨之。
十有一月己丑，葛荣攻陷冀州，执刺史元孚，逐出居民，冻死者十六七。
十有二月戊申，都督源子邕、裴衍与葛荣战，败于阳平东北漳水曲，并战殁。
是月，杜粲为骆超所杀，超遣使归罪。
武泰元年春正月癸亥，以北海王颢为骠骑大将军、开府仪同三司、相州刺史。
乙丑，定州为杜洛周所陷，执刺史杨津。
瀛州刺史元宁以城降于洛周。
皇女生，秘言皇子。
丙寅，大赦，改元。
丙子，长孙稚平潼关。
丁丑，雍州城人侯终德相率攻宝夤，宝夤携南阳公主及子，与百余骑渡渭而走，雍州平。
二月，以长孙稚为车骑大将军、开府仪同三司、雍州刺史、兼尚书仆射、西道行台。
群盗烧劫巩县以西，关口以东，公路涧以南。
诏武卫将军李神轨为都督，讨平之。
癸丑，帝崩于显阳殿，时年十九。
甲寅，皇子即位，大赦天下。
皇太后诏曰： 皇家握历受图，年将二百；祖宗累圣，社稷载安。
高祖以文思先天，世宗以下武经世，股肱惟良，元首穆穆。
及大行在御，重以宽仁，奉养率由，温明恭顺。
朕以寡昧，亲临万国，识谢涂山，德惭文母。
属妖逆递兴，四郊多故。
实望穹灵降祐，麟趾众繁。
自潘充华有孕椒宫，冀诞储两，而熊罴无兆，维虺遂彰。
于时直以国步未康，假称统胤，欲以底定物情，系仰宸极。
何图一旦，弓剑莫追，国道中微，大行绝祀。
皇曾孙故临洮王宝晖世子钊，体自高祖，天表卓异，大行平日养爱特深，义齐若子，事符当璧。
及翊日弗愈，大渐弥留，乃延入青蒲，受命玉几。
暨陈衣在庭，登策靡及，允膺大宝，即日践阼。
朕是用惶惧忸怩，心焉靡洎。
今丧君有君，宗祏惟固，宜崇赏卿士，爰及百辟，凡厥在位，并加陟叙。
内外百官文武、督将征人，遭艰解府，普加军功二阶；其禁卫武官，直阁以下直从以上及主帅，可军功三阶；其亡官失爵，听复封位。
谋反大逆削除者，不在斯限。
清议禁锢，亦悉蠲除。
若二品以上不能自受者，任授兒弟。
可班宣远迩，咸使知之。 
乙卯，幼主即位。
仪同三司、大都督尔朱荣抗表请入奔赴，勒兵而南。
是月，杜洛周为葛荣所并。
三月癸未，葛荣攻陷沧州，执刺史薛庆之，居民死者十八九。
甲申，上尊谥曰孝明皇帝。
乙酉，葬于定陵，庙号肃宗。
夏四月戊戌，尔朱荣济河。
庚子，皇太后、幼主崩。
史臣曰：魏自宣武已后，政纲不张。
肃宗冲龄统业，灵后妇人专制，委用非人，赏罚乖舛。
于是衅起四方，祸延畿甸，卒于享国不长。
抑亦沦胥之始也，呜呼！
