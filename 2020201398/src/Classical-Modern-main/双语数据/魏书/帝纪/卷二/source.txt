太祖纪太祖道武皇帝，讳珪，昭成皇帝之嫡孙，献明皇帝之子也。
母曰献明贺皇后。
初因迁徙，游于云泽，既而寝息，梦日出室内，寤而见光自牖属天，欻然有感。
以建国三十四年七月七日，生太祖于参合陂北，其夜复有光明。
昭成大悦，群臣称庆，大赦，告于祖宗。
保者以帝体重倍于常兒，窃独奇怪。
明年有榆生于埋胞之坎，后遂成林。
弱而能言，目有光曜，广颡大耳，众咸异之。
年六岁，昭成崩。
苻坚遣将内侮，将迁帝于长安，既而获免。
语在《燕凤传》。
坚军既还，国众离散。
坚使刘库仁、刘卫辰分摄国事。
南部大人长孙嵩及元他等，尽将故民南依库仁，帝于是转幸独孤部。
元年，葬昭成皇帝于金陵，营梓宫，木柿尽生成林。
帝虽冲幼，而嶷然不群。
库仁常谓其子曰：帝有高天下之志，兴复洪业，光扬祖宗者，必此主也。
七年，冬十月，苻坚败于淮南。
是月，慕容文等杀库仁，库会弟眷摄国部。
八年，慕容暐弟冲僭立。
姚苌自称大单于、万年秦王。
慕容垂僭称燕王。
九年，库仁子显杀眷而代之，乃将谋逆。
商人王霸知之，履帝足于众中，帝乃驰还。
是时故大人梁盖盆子六眷，为显谋主，尽知其计，密使部人穆崇驰告。
帝乃阴结旧臣长孙犍、元他等。
秋八月，乃幸贺兰部。
其日，显果使人求帝，不及。
语在《献明太后传》。
是岁，鲜卑乞伏国仁私署大单于。
苻坚为姚苌所杀，子丕僭立。
登国元年春正月戊申，帝即代王位，郊天，建元，大会于牛川。
复以长孙嵩为南部大人，以叔孙普洛为北部大人。
班爵叙勋，各有差。
二月，幸定襄之盛乐。
息众课农。
三月，刘显自善无南走马邑，其族奴真率所部来降。
夏四月，改称魏王。
五月，车驾东幸陵石。
护佛侯部帅侯辰、乙弗部帅代题叛走。
诸将追之，帝曰： 侯辰等世修职役，虽有小愆，宜且忍之。
当今草创，人情未一，愚近者固应趑趄，不足追也。 
秋七月己酉，车驾还盛乐。
代题复以部落来降，旬有数日，亡奔刘显。
帝使其孙倍斤代领部落。
是月，刘显弟肺泥率骑掠奴真部落，既而率以来降。
初，帝叔父窟咄为苻坚徙于长安，因随慕容永，永以为新兴太守。
八月，刘显遣弟亢泥迎窟咄，以兵随之，来逼南境。
于是诸部骚动，人心顾望。
帝左右于桓等，与诸部人谋为逆以应之。
事泄，诛造谋者五人，余悉不问。
帝虑内难，乃北逾阴山，幸贺兰部，阻山为固。
遣行人安同、长孙贺使于慕容垂以征师。垂遣使朝贡，并令其子贺驎帅步骑以随同等。
冬十月，贺驎军未至而寇已前逼，于是北部大人叔孙普洛等十三人及诸乌丸亡奔卫辰。
帝自弩山迁幸牛川，屯于延水南，出代谷，会贺驎于高柳，大破窟咄。
窟咄奔卫辰，卫辰杀之，帝悉收其众。
十二月，慕容垂遣使朝贡，奉帝西单于印绶，封上谷王。
帝不纳。
是岁，慕容垂僭称皇帝于中山，自号大燕。
苻丕死，苻登自立于陇东。
姚苌称皇帝于长安，自号大秦。
慕容冲为部下所杀。
慕容永僭立。
二年春正月，班赐功臣长孙嵩等七十三人各有差。
二月，帝幸宁川。
夏五月，遣行人安同征兵于慕容垂，垂使子贺驎率众来会。
六月，帝亲征刘显于马邑南，追至弥泽，大破之，显南奔慕容永，尽收其部落。
秋八月，帝至自伐显。
冬十月癸卯，幸濡源，遣外朝大人王建使于慕容垂。
十一月，遂幸赤城。
十有二月，巡松漠。还幸牛川。
三年春二月，帝东巡。
夏四月，幸东赤城。
五月癸亥，北征库莫奚。
六月，大破之，获其四部杂畜十余万，渡弱落水。
班赏将士各有差。
秋七月庚申，库莫部帅鸠集遗散，夜犯行宫。
纵骑扑讨，尽杀之。
其月，帝还赤城。
八月使九原公元仪使于慕容垂。
冬十一月，慕容垂遣使朝贡。
十有二月辛卯，车驾西征。至女水，讨解如部。大破之，获男女杂畜十数万。
是岁，乞伏国仁死，弟乾归立，私署河南王。
四年春正月甲寅，袭高车诸部落，大破之。
二月癸巳，至女水，讨叱突邻部，大破之。
戊戌，贺染干兄弟率诸部来救，与大军相遇，逆击走之。
夏四月，行还赤城。
五月，陈留公元虔使于慕容垂。
冬十月，垂遣使朝贡。
是岁，氐吕光自称三河王，遣使朝贡。
五年春三月甲申，帝西征。次鹿浑海，袭高车袁纥部，大破之，虏获生口、马牛羊二十余万。
慕容垂遣子贺驎率众来会。
夏四月丙寅，行幸意辛山，与贺驎讨贺兰、纥突邻、纥奚诸部落，大破之。
六月，还幸牛川。
卫辰遣子直力鞮寇贺兰部，围之。
贺讷等请降，告困。
秋七月丙子，帝引兵救之，至羊山，直力鞮退走。
八月，还幸牛川。
遣秦王觚使于慕容垂。
九月壬申，讨叱奴部于囊曲河，大破之。
冬十月，迁云中，讨高车豆陈部于狼山，破之。
十有一月，纥奚部大人库寒举部内属。
十有二月，纥突邻大人屈地鞬举部内属。帝还次白漠。
六年春二月，幸纽垤川。
三月，遣九原公元仪、陈留公元虔等西讨黜弗部，大破之。
夏四月，祠天。
六月，慕容贺驎破贺讷于赤城。
帝引兵救之，驎退走。
秋七月壬申，讲武于牛川。
行，还纽垤川。慕容垂止元觚而求名马，帝绝之。
乃遣使于慕容永，永使其大鸿胪慕容钧奉表劝进尊号。
其月，卫辰遣子直力鞮出棝杨塞，侵及黑城。
九月，帝袭五原，屠之。
收其积谷，还纽垤川。
于棝杨塞北，树碑记功。
冬十月戊戌，北征蠕蠕。追之，及于大碛南床山下，大破之。班赐从臣各有差。
其东西二部主匹候跋及缊纥提，斩别帅屋击于。
事具《蠕蠕传》。
十有一月戊辰，还幸纽垤川。
戊寅，卫辰遣子直力鞮寇南部。
己卯，车驾出讨。
壬午，大破直力鞮军于铁歧山南，获其器械辎重。牛羊二十余万。
戊子，自五原金津南渡河。
辛卯，次其所居悦跋城，卫辰父子奔遁。
壬辰，诏诸将追之，擒直力鞮。
十有二月，获卫辰尸，斩以徇，遂灭之。
语在《卫辰传》。
卫辰少子屈丐，亡奔薛干部。
车驾次于盐池。
自河已南，诸部悉平。
簿其珍宝畜产，名马三十馀万匹，牛羊四百余万头。
班赐大臣各有差。
收卫辰子弟宗党无少长五千余人，尽杀之。
山胡酋大幡颓、业易于等率三千余家降附，出居于马邑。
是岁，起河南宫。
七年春正月，幸木根山，遂次黑盐池。
飨宴群臣，觐诸国贡使。
北之美水。
三月甲子，宴群臣于水滨，还幸河南宫。
西部泣黎大人茂鲜叛走，遣南部大人长孙嵩追讨，大破之。
夏五月，班赐诸官马牛羊各有差。
秋八月，行幸漠南，仍筑巡台。
冬十有二月，慕容永遣使朝贡。
是岁，皇子嗣生。
八年春正月，帝南巡。
二月，幸羖羊原，赴白楼。三月，车驾西征侯吕邻部。夏四月，至苦水，大破之。
五月，还幸白楼。
慕容垂讨慕容永于长子。
六月，车驾北巡。永来告急，遣陈留公元虔、将军庾岳率骑五万东度河救之。
破类拔部帅刘曜等，徙其部落。
元虔等因屯秀容，慕容垂遂围长子。
秋七月，车驾临幸新坛。
庚寅，宴群臣，仍讲武。
先是，卫辰子屈丐奔薛干部，征之不送。
八月，帝南征薛干部帅太悉佛于三城，会其先出击曹覆，帝乘虚屠其城，获太悉佛子珍宝，徙其民而还。
太悉佛闻之，来赴不及，遂奔姚兴。
九月，还幸河南宫。
是岁，姚苌死。
九年春三月，帝北巡。
使东平公元仪屯田于河北五原，至于棝杨塞外。
夏五月，田于河东。
秋七月，还幸河南宫。
冬十月，蠕蠕社仑等率部落西走。
事具《蠕蠕传》。
是岁，姚苌子兴僭立，杀苻登。
慕容垂灭永。
十年春正月，太悉佛自长安还岭北，上郡以西皆应之。
夏五月，幸盐池。
六月，还幸河南宫。
秋七月，慕容垂遣其子宝来寇五原，造舟收谷。
帝遣右司马许谦征兵于姚兴。
东平公元仪徙据朔方。
八月，帝亲治兵于河南。
九月，进师，临河筑台告津，连旌沿河东西千里有余。
是时，陈留公元虔五万骑在东，以绝其左；元仪五万骑在河北，以承其后；略阳公元遵七万骑塞其中山之路。
冬十月辛未，宝烧船夜遁。
十一月己卯，帝进军济河。
乙酉夕，至参合陂。
丙戌，大破之。
语在《宝传》。
生擒其陈留王绍、鲁阳王倭奴、桂林王道成、济阴公尹国、北地王世子钟葵、安定王世子羊兒以下文武将吏数千人，器甲辎重、军资杂财十余万计。
于俘虏之中擢其才识者贾彝、贾闺、晁崇等与参谋议，宪章故实。
班赏大臣将校各有差。
十有二月，还幸云中之盛乐。
皇始元年春正月，大搜于定襄之虎山，因东幸善无北陂。
三月，慕容垂来寇桑乾川。
阿留公元虔先镇平城，时征兵未集，虔率麾下邀击，失利死之。
垂遂至平城西北，逾山结营。闻帝将至，乃筑城自守。
疾甚，遂遁走，死于上谷。
子宝匿丧而还，至中山乃僭立。
夏六月癸酉，遣将军王建等三军讨宝广宁太守刘亢泥，斩之，徙其部落。
宝上谷太守慕容普邻，捐郡奔走。
丁亥，皇太后贺氏崩。是月，葬献明太后。
秋七月，右司马许谦上书劝进尊号，帝始建天子旌旗，出入警跸，于是改元。
八月庚寅，治兵于东郊。
己亥，大举讨慕容宝，帝亲勒六军四十余万，南出马邑，逾于句注。旌旗骆驿二千余里，鼓行而前，民室皆震。
别诏将军封真等三军，从东道出袭幽州，围蓟。
九月戊午，次阳曲，乘西山，临观晋阳，命诸将引骑围胁，已而罢还。
宝并州牧辽西王农大惧，将妻子弃城夜出，东遁，并州平。
初建台省，置百官，封拜公侯、将军、刺史、太守，尚书郎已下悉用文人。
帝初拓中原，留心慰纳。诸士大夫诣军门者，无少长，皆引入赐见。存问周悉，人得自尽。苟有微能，咸蒙叙用。
己未，诏辅国将军奚牧略地晋川，获慕容宝丹阳王买得等于平陶城。
冬十月乙酉，车驾出井陉，使冠军将军王建、左军将军李栗五万骑先驱启行。
十有一月庚子朔，帝至真定。
自常山以东，守宰或捐城奔窜，或稽颡军门，唯中山、鄴、信都三城不下。
别诏征东大将军东平公仪五万骑南攻鄴，冠军将军王建、左军将军李栗等攻信都，军之所行，不得伤民桑枣。
戊午，进军中山；己未，引骑围之。
帝谓诸将曰： 朕量宝不能出战，必当凭城自守，偷延日月。急攻则伤士，久守则费粮，不如先平鄴、信都，然后还取中山，于计为便。
若移军远去，宝必散众求食民间，如此，则人心离阻，攻之易克。 
诸将称善。
丁卯，车驾幸鲁口城。
是岁，司马昌明死，子德宗僭立，遣使朝贡。
吕光僭称天王，号大凉，遣使朝贡。
二年春正月己亥朔，大飨群臣于鲁口。
慕容宝遣其左卫将军慕容腾寇博陵，杀中山太守及高阳诸县令长，抄掠租运。
是时信都未下，庚申，乃进军。
壬戌，引骑围之。
其夜，宝冀州刺史宜都王慕容凤逾城奔走，归于中山。
癸亥，宝辅国将军张骧、护军将军徐超率将吏已下举城降。
宝闻帝幸信都，乃趣博陵之深泽，屯呼沱水，遣弟贺麟寇杨城，杀常山守兵三百余人。
宝悉出珍宝及宫人招募郡县，群盗无赖者多应之。
二月己巳，帝进幸杨城。
丁丑，军于钜鹿之柏肆坞，临呼沱水。
其夜，宝悉众犯营，燎及行宫，兵人骇散。
帝惊起，不及衣冠，跣出击鼓。
俄而左右及中军将士，稍稍来集。
帝设奇陈，列烽营外，纵骑冲之，宝众大败，斩首万余级，擒其将军高长等四千余人。
戊寅，宝走中山，获其器仗辎重数十万计。
宝尚书闵亮、秘书监崔逞、太常孙沂、殿中侍御史孟辅等并降。
降者相属，赐拜职爵各有差。
平原徐超聚众反于畔城，诏将军奚辱捕斩之。
并州守将封真率其种族与徒何为逆，将攻刺史元延，延讨平之。
是时，柏肆之役，远近流言，贺兰部帅附力眷、纥突邻部帅匿物尼、纥奚部帅叱奴根聚党反于阴馆，南安公元顺率军讨之，不克，死者数千。
诏安远将军庾岳总万骑，还讨叱奴根等，灭之。
三月己酉，车驾次于卢奴。
宝遣使求和，请送元觚，割常山以西奉国，乞守中山以东。帝许之。
已而宝背约。
辛亥，车驾次中山，命诸将围之。
是夜，宝弟贺麟将妻子出走西山。
宝见贺麟走，恐先据和龙，壬子夜，遂将其妻子及兄弟宗族数千骑北遁。
宝将李沈、王次多、张超、贾归等来降。
遣将军长孙肥追之，至范阳，不及而还。
城内共立慕容普邻为主。
夏四月，帝以军粮未继，乃诏征东大将军东平公元仪罢鄴围，徙屯钜鹿，积租杨城。
普邻出步卒六千余人，伺间犯诸屯兵。
诏将军长孙肥等轻骑挑之，帝以虎队五千横截其后，斩首五千，生虏七百人，宥而遣之。
夏五月庚子，大赏功臣。
帝以中山城内为普邻所胁，而大军迫之，欲降无路，乃密招喻之。
甲辰，曜兵扬威以示城内，命诸军罢围南徙以待其变。
甲寅，以东平公元仪为骠骑大将军、都督中外诸军事、兗豫雍荆徐扬六州牧、左丞相，封卫王。
襄城公元题，进封为王。
秋七月，普邻遣乌丸张骧率五千余人出城求食，寇常山之灵寿，杀害吏民。
贺麟自丁零国入于骧军，因其众，复入中山，杀普邻而自立。
帝还幸鲁口，遣将军长孙肥一千骑袭中山，入其郛而还。
八月丙寅朔，帝自鲁口进军常山之九门。
时大疫，人马牛多死。
帝问疫于诸将，对曰： 在者才十四五。 
是时中山犹拒守，而饥疫并臻，群下咸思还北。
帝知其意，因谓之曰： 斯固天命，将若之何！四海之人，皆可与为国，在吾所以抚之耳，何恤乎无民！ 
群臣乃不敢复言。
遣抚军大将军略阳公元遵袭中山，芟其禾菜，入郛而还。
九月，贺麟饥穷，率三万余人出寇新市。
甲子晦，帝进军讨之。太史令晁崇奏曰： 不吉。 
帝曰： 其义云何？ 
对曰： 昔纣以甲子亡，兵家忌之。 
帝曰： 纣以甲子亡，周武不以甲子胜乎？ 
崇无以对。
冬十月丙寅，帝进军新市。贺麟退阻泒水，依渐洳泽以自固。
甲戌，帝临其营，战于义台坞，大破之，斩首九千余级。
贺麟单马走西山，遂奔鄴，慕容德杀之。
甲申，共所署公卿、尚书、将吏、士卒降者二万余人。
其将张骧、李沈、慕容文等先来降，寻皆亡还，是日复获之，皆赦而不问。
获其所传皇帝玺绶、图书、府库、珍宝，簿列数万。
班赐功臣及将士各有差。
中山平。
乙酉，襄城王题薨。
丁亥，遣三万骑赴卫王仪，将以攻鄴。
是岁，鲜卑秃发乌孤私署大单于、西平王。
天兴元年春正月，慕容德走保滑台。仪克鄴，收其仓库。
诏赏将士各有差。
仪追德至于河，不及而还。
庚子，车驾自中山行幸常山之真定，次赵郡之高邑，遂幸于鄴。
民有老不能自存者，诏郡县赈恤之。
帝至鄴，巡登台榭，遍览宫城，将有定都之意，乃置行台，以龙骧将军日南公和跋为尚书，与左丞贾彝率郎吏及兵五千人镇鄴。
车驾自鄴还中山，所过存问百姓。
诏大军所经州郡，复赀租一年，除山东民租赋之半。
车驾将北还，发卒万人治直道，自望都铁关凿恆岭至代五百余里。
帝虑还后山东有变，乃置行台于中山，诏左丞相、守尚书令、卫王仪镇中山，抚军大将军、略阳公元遵镇勃海之合口。
右军将军尹国先督租于冀州，闻帝将还，谋反，欲袭信都。安南将军长孙嵩执送，斩之。
辛酉，车驾发自中山，至于望都尧山。
徙山东六州民吏及徒何、高丽杂夷三十六万，百工伎巧十万余口，以充京师。
车驾次于恆山之阳。
博陵、勃海、章武群盗并起，略阳公元遵等讨平之。
广川太守贺卢杀冀州刺史王辅，驱勒守兵，抄掠阳平、顿丘诸郡，遂南渡河，奔慕容德。
二月，车驾自中山幸繁宫，更选屯卫。
诏给内徙新民耕牛，计口受田。
三月，离石胡帅呼延铁、西河胡帅张崇等聚党数千人叛。诏安远将军庾岳讨平之。
渔阳群盗库傉官韬聚众反。诏中坚将军伊谓讨之。
征左丞相、卫王仪还京师，诏略阳公遵代镇中山。
夏四月壬戌，进遵封常山王，南安公元顺进封毗陵王，征虏将军、历阳公穆崇为太尉，安南将军、钜鹿公长孙嵩为司徒。
帝祠天于西郊，麾帜有加焉。
广平太守、辽西公元意烈谋反，于郡赐死，原其妻子。
鄜城屠各董羌、杏城卢水郝奴、河东蜀薛榆、氐帅苻兴，各率其种内附。
六月丙子，诏有司议定国号。
群臣曰： 昔周秦以前，世居所生之土，有国有家，及王天下，即承为号。
自汉以来，罢侯置守，时无世继，其应运而起者，皆不由尺土之资。
今国家万世相承，启基云代。
臣等以为若取长远，应以代为号。 
诏曰： 昔朕远祖，总御幽都，控制遐国，虽践王位，未定九州。
逮于朕躬，处百代之季，天下分裂，诸华乏主。
民俗虽殊，抚之在德，故躬率六军，扫平中土，凶逆荡除，遐迩率服。
宜仍先号，以为魏焉。
布告天下，咸知朕意。 
秋七月，迁都平城，始营宫室，建宗庙，立社稷。
渔阳乌丸库傉官韬复聚党为寇。
诏冠军将军王建讨平之。
八月，诏有司正封畿，制郊甸，端径术，标道里，平五权，较五量，定五度。
遣使循行郡国，举奏守宰不法者，亲览察黜陟之。
九月，乌丸张骧子超，收合亡命，聚党三千余家，据勃海之南皮，自号征东大将军、乌刃王，抄掠诸郡。
诏将军庾岳讨之。
冬十月，起天文殿。
十有一月辛亥，诏尚书吏部郎中邓渊典官制，立爵品，定律吕，协音乐；仪曹郎中董谧撰郊庙、社稷、朝觐、飨宴之仪；三公郎中王德定律令，申科禁；太史令晁崇造浑仪，考天象；吏部尚书崔玄伯总而裁之。
闰月，左丞相、骠骑大将军、卫王仪及诸王公卿士，诣阙上书曰： 臣等闻宸极居中，则列宿齐其晷；帝王顺天，则群后仰其度。
伏惟陛下德协二仪，道隆三五，仁风被于四海，盛化塞于大区，泽及昆虫，恩沾行苇，讴歌所属，八表归心，军威所及，如风靡草，万姓颙颙，咸思系命。
而躬履谦虚，退身后己，宸仪未彰，哀服未御，非所以上允皇天之意，下副乐推之心。
宜光崇圣烈，示轨宪于万世。
臣等谨昧死以闻。 
帝三让乃许之。
十有二月己丑，帝临天文殿，太尉、司徒进玺绶，百官咸称万岁。
大赦，改年。
追尊成帝已下及后号谥。
乐用《皇始》之舞。
诏百司议定行次。尚书崔玄伯等奏从土德，服色尚黄，数用五；未祖辰腊，牺牲用白。五郊立气，宣赞时令，敬授民时，行夏之正。
徙六州二十二郡守宰、豪杰、吏民二千家于代都。
是岁，兰汗杀慕容宝而自立，宝子盛杀汗僭立。
慕容德自称燕王。
二年春正月甲子，初祠上帝于南郊，以始祖神元皇帝配，降坛视燎，成礼而反。
乙丑，曲赦京师。
始制三驾之法。
庚午，车驾北巡，分命诸将大袭高车。大将军、常山王遵等三军从东道出长川，镇北将军、高凉王乐真等七军从西道出牛川，车驾亲勒六军从中道自驳髯水西北。
二月丁亥朔，诸军同会，破高车杂种三十余部，获七万余口，马三十余万匹，牛羊百四十余万。
骠骑大将军、卫王仪督三万骑别从西北绝漠千余里，破其遗迸七部，获二万余口，马五万馀匹，牛羊二十余万头，高车二十余万乘，并服玩诸物。
还次牛川及薄山，并刻石记功。班赐从臣各有差。
庚戌，征虏将军庾岳破张超于勃海。
超走平原，为其党所杀。
以所获高车众起鹿苑，南因台阴，北距长城，东包白登，属之西山，广轮数十里。凿渠引武川水注之苑中，疏为三沟，分流宫城内外。
又穿鸿雁池。
三月己未，车驾至自北伐。
甲子，初令《五经》群书各置博士，增国子太学生员三千人。
是月，氐人李辩叛慕容德，求援于鄴行台尚书和跋。
跋轻骑往应之，克滑台，收德宫人府藏；又破德桂林王镇及郎吏将士千余人。
丙子，遣建义将军庾真、越骑校尉奚斤讨库狄部帅叶亦干、宥连部帅窦羽泥于太浑川，破之。库狄勤支子沓亦干率其部落内附。
真等进破侯莫陈部，获马牛羊十余万头，追殄遗迸，入大峨谷。
中山太守仇儒亡匿赵郡，推群盗赵准为主，号使持节、征西大将军、冀青二州牧、钜鹿公，仇儒为准长史，聚党扇惑。
诏中领军长孙肥讨平之。
夏四月，前清河太守傅世聚党千余家，自号抚军将军。
五月癸亥，征虏将军庾岳讨破之。
秋七月，起天华殿。
辛酉，大阅于鹿苑，飨赐各有差。
陈郡、河南流民万余口内徙，遣使者存劳之。
姚兴遣众围洛阳，司马德宗将辛恭靖请救。
八月，遣太尉穆崇率骑六千往赴之。
增启京师十二门。
作西武库。
除州郡民租赋之半。
辛亥，诏礼官备撰众仪，著于新令。
范阳人卢溥，聚众海滨，称使持节、征北大将军、幽州刺史，攻掠郡县，杀幽州刺史封沓干。
慕容盛辽西太守李朗，举郡内属。
西河胡帅护诺于、丁零帅翟同、蜀帅韩砻，并相率内附。
冬十月，太庙成，迁神元、平文、昭成、献明皇帝神主于太庙。
十有二月甲午，慕容盛征虏将军、燕郡太守高湖，率户三千内属。辛亥，诏材官将军和突讨卢溥。
天华殿成。
是岁，吕光立其子绍为天王，自称太上皇。
光死，庶子纂杀绍僭立。
秃发乌孤死，弟鹿孤代立，遣使朝贡。
三年春正月戊午，和突破卢溥于辽西，生获溥及其子焕，传送京师，轘之。
癸亥，有事于北郊。
分命诸官循行州郡，观民风俗，察举不法。
赐群臣布帛各有差。
二月丁亥，诏有司祀日于东郊。
始耕籍田。
壬寅，皇子聪薨。
三月戊午，立皇后慕容氏。
是月，穿城南渠通于城内，作东西鱼池。
夏四月，姚兴遣使朝贡。
五月戊辰，诏谒者仆射张济使于姚兴。
己巳，车驾东巡，遂幸涿鹿，遣使者以太牢祠帝尧、帝舜庙。
西幸马邑，观氵垒源。
秋七月壬子，车驾还宫。
起中天殿及云母堂、金华室。
十有一月，高车别帅敕力犍，率九百余落内属。
十有二月乙未，诏曰： 世俗谓汉高起于布衣而有天下，此未达其故也。
夫刘承尧统，旷世继德，有蛇龙之征，致云彩之应，五纬上聚，天人俱协，明革命之主，大运所钟，不可以非望求也。
然狂狡之徒，所以颠蹶而不已者，诚惑于逐鹿之说，而迷于天命也。
故有踵覆车之轨，蹈衅逆之踪，毒甚者倾州郡，害微者败邑里，至乃身死名颓，殃及九族，从乱随流，死而不悔，岂不痛哉！
《春秋》之义，大一统之美，吴楚僭号，久加诛绝，君子贱其伪名，比之尘垢。
自非继圣载德，天人合会，帝王之业，夫岂虚应。
历观古今，不义而求非望者，徒丧其保家之道，而伏刀锯之诛。
有国有家者，诚能推废兴之有期，审天命之不易，察征应之潜授，杜竞逐之邪言，绝奸雄之僭肆，思多福于止足，则几于神智矣。
如此，则可以保荣禄于天年，流余庆于后世。
夫然，故祸悖无缘而生，兵甲何因而起？凡厥来世，勖哉戒之，可不慎欤！ 
时太史屡奏天文错乱，帝亲览经占，多云改王易政，故数革官号，一欲防塞凶狡，二欲消灾应变。已而虑群下疑惑，心谤腹非，丙申复诏曰： 上古之治，尚德下名，有任而无爵，易治而事序，故邪谋息而不起，奸慝绝而不作。
周姬之末，下凌上替，以号自定，以位制禄，卿世其官，大夫遂事，阳德不暢，议发家陪，故衅由此起，兵由此作。
秦汉之弊，舍德崇侈，能否混杂，贤愚相乱，庶官失序，任非其人。
于是忠义之道寝，廉耻之节废，退让之风绝，毁誉之义兴，莫不由乎贵尚名位，而祸败及之矣。
古置三公，职大忧重，故曰 待罪宰相 ，将委任责成，非虚宠禄也。
而今世俗，佥以台辅为荣贵，企慕而求之。
夫此职司，在人主之所任耳，用之则重，舍之则轻。
然则官无常名，而任有定分，是则所贵者至矣，何取于鼎司之虚称也。
夫桀纣之南面，虽高而可薄；姬旦之为下，虽卑而可尊。
一官可以效智，荜门可以垂范。
苟以道德为实，贤于覆餗蔀家矣。
故量己者，令终而义全；昧利者，身陷而名灭。
利之与名，毁誉之疵竞；道之与德，神识之家宝。
是故道义，治之本；名爵，治之末。
名不本于道，不可以为宜；爵无补于时，不可以为用。
用而不禁，为病深矣。
能通其变，不失其正者，其惟圣人乎？
来者诚思成败之理，察治乱之由，鉴殷周之失，革秦汉之弊，则几于治矣。 
是岁，乞伏乾归为姚兴所破，李暠私署凉州牧、凉公。
四年春正月，高车别帅率其部三千余落内附。
二月丁亥，命乐师入学习舞，释菜于先圣、先师。
丁酉，分命使者循行州郡，听察辞讼，纠劾不法。
三月，帝亲渔，荐于寝庙。
夏四月辛卯，罢鄴行台。
诏有司明扬隐逸。
五月，起紫极殿、玄武楼、凉风观、石池、鹿苑台。
秋七月，诏镇远将军、兗州刺史长孙肥步骑二万南徇许昌、彭城。
诏赐天下镇戍将士布帛各有差。
冬十二月辛亥，诏征西大将军、常山王遵等率众五万讨破多兰部帅木易于，材官将军和突率骑六千袭黜弗、素古延等诸部。
集博士儒生，比众经文字，义类相从，凡四万余字，号曰《众文经》。
是岁，慕容盛死，宝弟熙僭立。
吕光弟子隆杀纂自立。
卢水胡沮渠蒙逊私署凉州牧、张掖公。
蒙逊及李暠并遣使朝贡。
五年春正月丁丑，慕容熙遣将寇辽西。虎威将军宿沓干等拒战不利，弃令支而还。
帝闻姚兴将寇边，庚寅，大简舆徒，诏并州诸军积谷于平阳之乾壁。
戊子，材官将军和突破黜弗、素古延等诸部，获马三千余匹，牛羊七万余头。
辛卯，蠕蠕祖仑遣骑救素古延等，和突逆击破之于山南河曲，获铠马二千余匹。
班师。
赏赐将士各有差。
二月癸丑，征西大将军、常山王遵等至安定之高平，木易于率数千骑与卫辰、屈丐弃国遁走，追至陇西瓦亭，不及而还。
获其辎重库藏，马四万余匹，骆驼、牦牛三千余头，牛、羊九万余口。
班赐将士各有差。
徙其民于京师。
沙门张翘自号无上王，与丁零鲜于次保聚党常山之行唐。
夏四月，太守楼伏连讨斩之。
五月，姚兴遣其弟安北将军、义阳公平率众四万来侵。平阳乾壁为平所陷。
六月，治兵于东郊，部分众军，诏镇西大将军毗陵王顺、长孙肥等三将六万骑为前锋。
秋七月戊辰朔，车驾西讨。
八月乙巳，至于柴壁。平固守，进军围之。姚兴悉举其众来救。
甲子，帝渡蒙坑，逆击兴军，大破之。
冬十月，平赴水而死，俘其余众三万余人。
语在《兴传》。
获兴征虏将军、尚书右仆射狄伯支，越骑校尉唐小方，积弩将军姚梁国，建忠将军雷星、康官，北中郎将康猥，平从弟伯禽已下、四品将军已上四十余人。
获先亡臣王次多、靳勤，并斩以徇。
兴频使请和，帝不许。
群臣劝进平蒲坂，帝虑蠕蠕为难，戊申，班师。
十有一月，车驾次晋阳。
征相州刺史庾岳为司空。
遣左将军莫题讨上党群盗秦颇、丁零翟都于壶关。
丁丑，上党太守捕颇，斩之，都走林虑。
十有二月辛亥，至自西征。
蠕蠕杜仑犯塞，诏常山王遵追之，不及而还。
越勤莫弗率其部万余家内属，居五原之北。
是岁，秃发鹿孤病死，弟傉檀统任，遣使朝贡。
六年春正月辛未，朔方尉迟部别帅率万余家内属，入居云中。
夏五月，大简舆徒，将略江淮，平荆扬之乱。
秋七月，镇西大将军、司隶校尉、毗陵王顺有罪，以王还第。
戊子，车驾北巡，筑离宫于犲山，纵士校猎，东北逾罽岭，出参合、代谷。
九月，行幸南平城，规度氵垒南，面夏屋山，背黄瓜堆，将建新邑。
辛未，车驾还宫。
冬十月，起西昭阳殿。
乙卯，立皇子嗣为齐王，加车骑大将军，位相国；绍为清河王，加征南大将军；熙为阳平王；曜为河南王。
封故秦愍王子夔为豫章王，陈留王子右将军悦为朱提王。
丁巳，诏将军伊谓率骑二万北袭高车。
司马德宗遣使朝贡。
十有一月庚午，伊谓大破高车。
是年，岛夷桓玄废其主司马德宗而自立，僭称大楚。
天赐元年春正月，遣离石护军刘托率骑三千袭蒲子。
三月丙寅，擒姚兴宁北将军、泰平太守衡谭，获三千余口。
初限县户不满百罢之。
夏四月，诏尚书郎中公孙表使于江南，以观桓玄之衅也。
值玄败而还。
蠕蠕社仑从弟悦伐大那等谋杀社仑而立大那。
发觉，来奔。
五月，置山东诸冶，发州郡徒谪造兵甲。
秋九月，帝临昭阳殿，分置众职，引朝臣文武，亲自简择，量能叙用；制爵四等，曰王、公、侯、子，除伯、男之号；追录旧臣，加以封爵，各有差。
是秋，江南大乱，流民繦负而奔淮北，行道相寻。
冬十月辛巳，大赦，改元。
筑西宫。
十有一月，上幸西宫，大选朝臣，令各辨宗党，保举才行，诸部子孙失业赐爵者二千余人。
十有二月戊辰，车驾幸犲山宫。
是岁，岛夷刘裕起兵诛桓玄。
二年春二月癸亥，车驾还宫。
夏四月，车驾有事于西郊，车旗尽黑。
是岁，司马德宗复僭立。
慕容德死，兄子超僭立。
三年春正月甲申，车驾北巡，幸犲山宫。
校猎，至屋孤山。
二月乙亥，幸代园山，建五石亭。
三月庚子，车驾还宫。
夏四月庚申，复幸犲山宫。
占授著作郎王宜弟造《兵法孤虚立成图》三百六十时。
遂登定襄角史山，又幸马城。
甲午，车驾还宫。
是月，蠕蠕寇边。夜召兵，将旦，贼走，乃罢。
六月，发八部五百里内男丁筑氵垒南宫，门阙高十余丈；引沟穿池，广苑囿；规立外城，方二十里，分置市里，经涂洞达。
三十日罢。
秋七月，太尉穆崇薨。
八月甲辰，行幸犲山宫，遂至青牛山。
丙辰，西登武要北原，观九十九泉，造石亭，遂之石漠。
九月甲戌朔，幸漠南盐池。
壬午，至漠中，观天盐池；度漠，北之吐盐池。
癸巳，南还长川。
丙申，临观长陂。
冬十月庚申，车驾还宫。
四年春二月，封皇子羒为河间王，处文为长乐王，连为广平王，黎为京兆王。
夏五月，北巡。
自参合陂东过蟠羊山，大雨，暴水流辎重数百乘，杀百余人。
遂东北逾石漠，至长川，幸濡源。
常山王遵有罪赐死。
秋七月，车驾自濡源西幸参合陂。
筑北宫垣，三旬而罢，乃还宫。
八月，幸犲山宫。
是月，诛司空庾岳。
冬十有一月，车驾还宫。
是岁，慕容宝养子高云杀熙自立，赫连屈丐自称大单于、大夏天王。
五年春正月，行幸犲山宫，遂如参合陂，观渔于延水，至宁川。
三月，姚兴遣使朝贡。
是岁，皇孙焘生。
六年夏，帝不豫。
初，帝服寒食散，自太医令阴羌死后，药数动发，至此逾甚。
而灾变屡见，忧懑不安，或数日不食，或不寝达旦。
归咎群下，喜怒乖常，谓百僚左右人不可信，虑如天文之占，或有肘腋之虞。
追思既往成败得失，终日竟夜独语不止，若旁有鬼物对扬者。
朝臣至前，追其旧恶皆见杀害，其余或以颜色变动，或以喘息不调，或以行步乖节，或以言辞失措，帝皆以为怀恶在心，变见于外，乃手自殴击，死者皆陈天安殿前。
于是朝野人情各怀危惧。有司懈怠，莫相督摄；百工偷劫，盗贼公行，巷里之间人为希少。
帝亦闻之，曰： 朕纵之使然，待过灾年，当更清治之尔。 
秋七月，慕容支属百余家，谋欲外奔。发觉，伏诛，死者三百余人。
八月，卫王仪谋叛，赐死。
冬十月戊辰，帝崩于天安殿，时年三十九。
永兴二年九月甲寅，上谥宣武皇帝，葬于盛乐金陵。庙号太祖。
泰常五年，改谥曰道武。
史臣曰：晋氏崩离，戎羯乘衅，僭伪纷纠，犲狼竞驰。
太祖显晦安危之中，屈伸潜跃之际，驱率遗黎，奋其灵武，克剪方难，遂启中原，朝拱人神，显登皇极。
虽冠履不暇，栖遑外土，而制作经谟，咸存长世。
所谓大人利见，百姓与能，抑不世之神武也。
而屯厄有期，祸生非虑，将人事不足，岂天实为之。
呜呼！
