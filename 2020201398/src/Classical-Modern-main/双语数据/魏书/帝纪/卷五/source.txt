高宗纪高宗文成皇帝，讳浚，恭宗景穆皇帝之长子也。
母曰闾氏。真君元年六月生于东宫。
帝少聪达，世祖爱之，常置左右，号世嫡皇孙。
年五岁，世祖北巡，帝从在后，逢虏帅桎一奴欲加其罚。
帝谓之曰： 奴今遭我，汝宜释之。 
帅奉命解缚。
世祖闻之，曰： 此兒虽小，欲以天子自处。 
意奇之。
既长，风格异常，每有大政，常参决可否。
正平二年十月戊申，即皇帝位于永安前殿，大赦，改年。
兴安元年冬十月，以骠骑大将军元寿乐为太宰、都督中外诸军事、录尚书事；尚书长孙渴侯为尚书令，加仪同三司。
十有一月丙子，二人争权，并赐死。
癸未，广阳王建薨，临淮王谭薨。
甲申，皇妣薨。
太尉张黎、司徒古弼，以议不合旨，黜为外都大官。
平南将军、宋子侯周忸进爵乐陵王，南部尚书、章安子陆丽为平原王，文武各加位一等。
壬寅，追尊景穆太子为景穆皇帝，皇妣为恭皇后；尊保母常氏为保太后。
陇西屠各王景文叛，诏统万镇将、南阳王惠寿讨平之。
十有二月戊申，祔葬恭皇后于金陵。
乙卯，初复佛法。
丁巳，以乐陵王周忸为太尉，平原王陆丽为司徒，镇西将军杜元宝为司空。
保达、沙猎国各遣使朝献。
戊寅，建业公陆俟进爵东平王，广平公杜遗进爵为王。
癸亥，诏以营州蝗开仓赈恤。
甲子，太尉、乐陵王周忸有罪，赐死。
濮阳公闾若文进爵为王。
二年春正月辛巳，司空杜元宝进爵京兆王。
广平王杜遗薨。
尚书仆射、东安公刘尼进爵为王。
封建宁王崇子丽为济南王。
癸未，诏与民杂调十五。
丙戌，尚书、西平公源贺进爵为王。
二月己未，司空、京兆王杜元宝谋反，伏诛；建宁王崇、崇子济南王丽为元宝所引，各赐死。
乙丑，发京师五千人穿天渊池。
是月，刘义隆子勋杀其父而自立。
三月壬午，尊保太后为皇太后。
安丰公闾虎皮进爵为河间王。
乙未，疏勒国遣使朝献。
夏五月乙酉，行幸崞山。
辛卯，还宫。
是月，刘劭弟骏杀劭而自立。
闰月乙亥，太皇太后赫连氏崩。
秋七月辛亥，行幸阴山。
濮阳王闾若文，征西大将军、永昌王仁谋反。
乙丑，赐仁死于长安，若文伏诛。
己巳，车驾还宫。
是月，筑马射台于南郊。
八月辛未，渴槃陀国遣使朝贡。
戊戌，诏曰： 朕以眇身，纂承大业，惧不能宣慈惠和，宁济万宇，夙夜兢兢，若临渊谷。
然即位以来，百姓晏安，风雨顺序，边方无事，众瑞兼呈，不可称数。
又于苑内获方寸玉印，其文曰 子孙长寿 。群公卿士咸曰 休哉 ！岂朕一人克臻斯应，实由天地祖宗降祐之所致也。
思与兆庶共兹嘉庆，其令民大酺三日，诸殊死已下各降罪一等。 
九月壬子，阅武于南郊。
冬十有一月辛酉，行幸信都、中山，观察风俗。
十有二月，诛河间鄚民为贼盗者，男年十五以下为生口，班赐从臣各有差。
甲午，车驾还宫。
库莫奚、契丹、罽宾等十余国各遣使朝贡。
复北平公长孙敦王爵。
兴光元年春正月乙丑，以侍中、河南公伊馛为司空。
二月甲午，帝至道坛，登受图箓；礼毕，曲赦京师，班赏各有差。
夏六月丙寅，行幸阴山。
秋七月庚子，皇子弘生。
辛丑，大赦，改年。
八月甲戌，赵王深薨。
乙亥，车驾还宫。
乙丑，皇叔虎头、龙头薨。
九月庚申，库莫奚国献名马，有一角，状如麟。
是月，闭都城门，大索三日，获奸人亡命数百人。
冬十有一月，北镇将房杖击蠕蠕，虏其将豆浑与句等，获马千余匹。
戊戌，行幸中山，遂幸信都。
十有二月丙子，还幸灵丘，至温泉宫。
庚辰，车驾还宫。
出于、叱万单国各遣使朝献。
太安元年春正月辛酉，奉世祖、恭宗神主于太庙。
车骑大将军、乐平王拔有罪，赐死。
二月癸未，武昌王提薨。
三月己亥，诏曰： 今始奉世祖、恭宗神主于太庙，又于西苑遍秩群神。
朕以大庆飨赐百僚，而犯罪之人独即刑戮，非所以子育群生，矜及众庶。
夫圣人之教，自近及远。
是以周文刑于寡妻，至于兄弟，以御家邦。
化苟从近，恩亦宜然。
其曲赦京师死囚已下。 
夏六月壬戌，诏名皇子曰弘，曲赦京城，改年。
癸酉，诏曰： 夫为治者，因宜以设官，举贤以任职，故上下和平，民无怨谤。
若官非其人，奸邪在位，则政教陵迟，至于凋薄。
思明黜陟，以隆治道。
今遣尚书穆伏真等三十人，巡行州郡，观察风俗。
入其境，农不垦殖，田亩多荒，则徭役不时，废于力也；耆老饭蔬食，少壮无衣褐，则聚敛烦数，匮于财也；闾里空虚，民多流散，则绥导无方，疏于恩也；盗贼公行，劫夺不息，则威禁不设，失于刑也；众谤并兴，大小嗟怨，善人隐伏，佞邪当途，则为法混淆，昏于政也。
诸如此比，黜而戮之。
善于政者，褒而赏之。
其有阿枉不能自申，听诣使告状，使者检治。
若信清能，众所称美，诬告以求直，反其罪。
使者受财，断察不平，听诣公车上诉。
其不孝父母，不顺尊长，为吏奸暴，及为盗贼，各具以名上。
其容隐者，以所匿之罪罪之。 
是月，遮逸国遣使朝贡。
戊寅，帝畋于犊倪山。
甲申，还宫。
秋七月丙辰，行幸河西。
八月丁亥，车驾还宫。
冬十月，波斯、疏勒国并遣使朝贡。
庚午，以辽西公常英为太宰，进爵为王。
二年春正月乙卯，立皇后冯氏。
二月丁巳，立皇子弘为皇太子，大赦天下。
丁零数千家亡匿井陉山，聚为寇盗。
诏定州刺史许宗之、并州刺史乞佛成龙讨平之。
夏六月，羽林郎于判、元提等谋逆，伏诛。
秋八月甲申，畋于河西。
是月，平西将军、渔阳公尉眷北击伊吾，克其城，大获而还。
九月辛巳，河东公闾毗、零陵公闾纥并进爵为王。
冬十月甲申，车驾还宫。
甲午，曲赦京师。
十有一月，尚书、西平王源贺改封陇西王。
嚈哒、普岚国并遣使朝献。
刘骏濮阳太守姜龙驹、新平太守杨伯伦，各弃郡率吏民来降。
三年春正月壬戌，畋于崞山。
戊辰，还宫。
粟特、于阗国各遣使朝贡。
征渔阳公尉眷，拜太尉，进爵为王，录尚书事。
夏五月庚申，畋于松山。
己巳，还宫。
封皇弟新成为阳平王。
六月癸卯，行幸阴山。
秋八月，畋于阴山之北。
己亥，还宫。
冬十月，将东巡，诏太宰常英起行宫于辽西黄山。
十有一月，蛮王文虎龙率千余家内附。
十有二月，以州镇五蝗，民饥，使使者开仓以赈之。
是月，于阗、扶余等五十余国各遣使朝献。
四年春正月丙午朔，初设酒禁。
乙卯，行幸广宁温泉宫，遂东巡平州。
庚午，至于辽西黄山宫，游宴数日，亲对高年，劳问疾苦。
二月丙子，登碣石山，观沧海，大飨群臣于山下，班赏进爵各有差。
改碣石山为乐游山，筑坛记行于海滨。
戊寅，南幸信都，畋游于广川。
三月丁未，观马射于中山。
所过郡国赐复一年。
丙辰，车驾还宫。
起太华殿。
乙丑，东平王陆俟薨。
夏五月壬戌，诏曰： 朕即阼至今，屡下宽大之旨，蠲除烦苛，去诸不急，欲令物获其所，人安其业。
而牧守百里，不能宣扬恩意，求欲无厌，断截官物以入于己，使课调悬少，而深文极墨，委罪于民。苛求免咎，曾不改惧。
国家之制，赋役乃轻；比年已来，杂调减省。而所在州郡，咸有逋悬，非在职之官绥导失所，贪秽过度，谁使之然？
自今常调不充，民不安业，宰民之徒，加以死罪。
申告天下，称朕意焉。 
六月丙申，畋于松山。
秋七月庚午，行幸河西。
九月乙巳，还宫。
辛亥，太华殿成。
丙寅，飨群臣，大赦天下。
冬十月甲戌，北巡。
至阴山，有故冢毁废，诏曰： 昔姬文葬枯骨，天下归仁。
自今有穿毁坟陇者斩之。 
刘骏将殷孝祖修两城于清水东，诏镇西将军、天水公封敕文等击之。
辛卯，车驾次于车轮山，累石记行。
十一月，诏征西将军皮豹子等三将三万骑助击孝祖。车驾度漠，蠕蠕绝迹远遁，其别部乌朱贺颓、库世颓率众来降。
十有二月，征东将军、中山王托真薨。
五年春正月己巳朔，征西将军皮豹子略地至高平，大破孝祖，斩获五千余级。
二月己酉，侍中、司空、河南公伊馛薨。
三月庚寅，曲赦京师死罪已下。
夏四月乙巳，封皇弟子推为京兆王。
五月，居常国遣使朝献。
六月戊申，行幸阴山。
九月戊辰，诏曰： 夫褒赏必于有功，刑罚审于有罪，此古今之所同，由来之常式。牧守莅民，侵食百姓，以营家业，王赋不充，虽岁满去职，应计前逋，正其刑罪。
而主者失于督察，不加弹正，使有罪者优游获免，无罪者妄受其辜，是启奸邪之路，长贪暴之心，岂所谓原情处罪，以正天下？
自今诸迁代者，仰列在职殿最，案制治罪。
克举者加之爵宠，有愆者肆之刑戮，使能否殊贯，刑赏不差。
主者明为条制，以为常楷。 
仪同三司、敦煌公李宝薨。
冬十有二月戊申，诏曰： 朕承洪业，统御群有，思恢政化，以济兆民。
故薄赋敛以实其财，轻徭役以纾其力，欲令百姓修业，人不匮乏。
而六镇、云中、高平、二雍、秦州，遍遇灾旱，年谷不收。
其遣开仓廪以赈之。
有流徙者，谕还桑梓。
欲市籴他界，为关傍郡，通其交易之路。
若典司之官，分职不均，使上恩不达于下，下民不赡于时，加以重罪，无有攸纵。 
和平元年春正月甲子朔，大赦，改元。
庚午，诏散骑常侍冯阐使于刘骏。
二月，卫将军、乐安王良督东雍、吐京、六壁诸军西趣河西，征西将军皮豹子等督河西诸军南趋石楼，以讨河西叛胡。
夏四月戊戌，皇太后常氏崩于寿安宫。
五月癸酉，葬昭太后于广宁鸣鸡山。
六月甲午，诏征西大将军、阳平王新成等督统万、高平诸军出南道，南郡公李惠等督凉州诸军出北道，讨吐谷浑什寅。
崔浩之诛也，史官遂废，至是复置。
河西叛胡诣长安首罪，遣使者安慰之。
秋七月乙丑，刘骏遣使朝贡。
壬午，行幸河西。
八月，西征诸军至西平，什寅走保南山。
九月，诸军济河追之，遇瘴气，多有疫疾，乃引军还；获畜二十余万。
庚午，舆驾还宫。
冬十月，居常王献驯象三。
十有一月，诏散骑侍郎卢度世、员外郎朱安兴使于刘骏。
二年春正月乙酉，诏曰： 刺史牧民，为万里之表。
自顷每因发调，逼民假贷，大商富贾，要射时利，旬日之间，增赢十倍。
上下通同，分以润屋。
故编户之家，困于冻馁；豪富之门，日有兼积。
为政之弊，莫过于此。
其一切禁绝，犯者十疋以上皆死。
布告天下，咸令知禁。 
二月辛卯，行幸中山。
丙午，至于鄴，遂幸信都。
三月，刘骏遣使朝贡。
舆驾所过，皆亲对高年，问民疾苦。
诏民年八十以上，一子不从役。
灵丘南有山，高四百余丈。
乃诏群官仰射山峰，无能逾者。
帝弯弧发矢，出山三十余丈，过山南二百二十步，遂刊石勒铭。
是月，发并、肆州五千人治河西猎道。
辛巳，舆驾还宫。
夏四月乙未，侍中、征东大将军、河东王闾毗薨。
五月癸未，诏南部尚书黄卢头、李敷等考课诸州。
秋七月戊寅，封皇弟小新成为济阴王，加征东大将军，镇平原；天赐为汝阴王，加征南大将军，镇虎牢；万寿为乐浪王，加征北大将军，镇和龙；洛侯为广平王。
壬午，行巡山北。
八月戊辰，波斯国遣使朝献。
丁丑，舆驾还宫。
冬十月，诏假员外散骑常侍游明根、员外郎昌邑侯和天德使于刘骏。
博陵之深泽、章武之束州，盗杀县令，州军讨平之。
广平王洛侯薨。
三年春正月壬午，以车骑大将军、东郡公乙浑为太原王。
癸未，乐浪王万寿薨。
二月癸酉，畋于崞山，遂观渔于旋鸿池。
三月甲申，刘骏遣使朝贡。
高丽。蓰王、契啮、思厌于师、疏勒、石那、悉居半、渴槃陀诸国各遣使朝献。
夏六月庚申，行幸阴山。
诏将军陆真讨雍州叛氐仇傉檀等，平之。
秋七月壬寅，幸河西。
九月壬辰，征西大将军、常山王素薨。
冬十月丙辰，诏曰： 朕承洪绪，统御万国，垂拱南面，委政群司，欲缉熙治道，以致宁一。
夫三代之隆，莫不崇尚年齿。
今选举之官，多不以次，令班白处后，晚进居先。
岂所谓彝伦攸叙者也！
诸曹选补，宜各先尽劳旧才能。 
是月，诏员外散骑常侍游明根，员外郎、昌邑侯和天德使于刘骏。
十有一月壬寅，舆驾还宫。
十有二月乙卯，制战陈之法十有余条。
因大傩耀兵，有飞龙、腾蛇、鱼丽之变，以示威武。
戊午，零陵王闾拔薨。
四年春三月乙未。赐京师民年七十以上太官厨食，以终其年。
皇子胡仁薨，追封乐陵王。
乙巳，诏曰： 朕宪章旧典，分职设官，欲令敷扬治化，缉熙庶积。
然在职之人，皆蒙显擢，委以事任，当厉己竭诚，务省徭役，使兵民优逸，家给人赡。
今内外诸司、州镇守宰，侵使兵民，劳役非一。
自今擅有召役，逼雇不程，皆论同枉法。 
夏四月癸亥，上幸西苑，亲射虎三头。
五月壬辰，侍中、渔阳王尉眷薨。
壬寅，行幸阴山。
秋七月壬午，诏曰： 朕每岁以秋日闲月，命群官讲武平壤。
所幸之处，必立宫坛，糜费之功，劳损非一。
宜仍旧贯，何必改作也。 
八月丙寅，遂畋于河西。
诏曰： 朕顺时畋猎，而从官杀获过度，既殚禽兽，乖不合围之义。
其敕从官及典围将校，自今已后，不听滥杀。其畋获皮肉，别自颁赍。 
壬申，诏曰： 前以民遭饥寒，不自存济，有卖鬻男女者，尽仰还其家。
或因缘势力，或私行请托，共相通容，不时检校，令良家子息仍为奴婢。
今仰精究，不听取赎，有犯加罪。
若仍不检还，听其父兄上诉，以掠人论。 
九月辛巳，车驾还宫。
冬十月，以定、相二州霣霜杀稼，免民田租。
是月，诏员外散骑常侍游明根，骁骑将军、昌邑子娄内近，宁朔将军、襄平子李五鳞使于刘骏。
十有二月辛丑，诏曰： 名位不同，礼亦异数，所以殊等级，示轨仪。
今丧葬嫁娶，大礼未备，贵势豪富，越度奢靡，非所谓式昭典宪者也。
有司可为之条格，使贵贱有章，上下咸序，著之于令。 
壬寅，诏曰： 夫婚姻者，人道之始。
是以夫妇之义，三纲之首；礼之重者，莫过于斯。
尊卑高下，宜令区别。
然中代以来，贵族之门多不率法。或贪利财贿，或因缘私好，在于苟合，无所选择，令贵贱不分，巨细同贯，尘秽清化，亏损人伦，将何以宣示典谟，垂之来裔。
今制皇族、师傅、王公侯伯及士民之家，不得与百工、伎巧、卑姓为婚，犯者加罪。 
五年春正月丁亥，封皇弟云为任城王。
二月，诏以州镇十四去岁虫、水，开仓赈恤。
夏四月癸卯，顿丘公李峻，进爵为王。
闰月戊子，帝以旱故，减膳责躬。
是夜，澍雨大降。
五月庚申，刘骏死，子子业僭立。
六月丁亥，行幸阴山。
秋七月辛丑，北镇游军大破蠕蠕。
壬寅，行幸河西。
九月辛丑，车驾还宫。
冬十月，琅邪王司马楚之薨。
十有二月，南秦王杨难当薨。
吐呼罗国遣使朝献。
六年春正月丙申，大赦天下。
二月丁丑，行幸楼烦宫。
高丽、蓰王、对曼诸国各遣使朝献。
三月戊戌，相州刺史、西平郡王吐谷浑权薨。
乙巳，车驾还宫。
夏四月，破洛那国献汗血马，普岚国献宝剑。
五月癸卯，帝崩于太华殿，时年二十六。
六月丙寅，上尊谥曰文成皇帝，庙号高宗。
八月，葬云中之金陵。
史臣曰：世祖经略四方，内颇虚耗。
既而国衅时艰，朝野楚楚。
高宗兴时消息，静以镇之，养威布德，怀缉中外。
自非机悟深裕，矜济为心，亦何能若此！可谓有君人之度矣。
