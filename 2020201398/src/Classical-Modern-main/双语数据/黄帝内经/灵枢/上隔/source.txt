黄帝曰：气为上膈者，食饮入而还出，余已知之矣。
虫为下膈，下膈者，食晬时乃出，余未得其意，愿卒闻之。
岐伯曰：喜怒不适，食饮不节，寒温不时，则寒汁流于肠中，流于肠中则虫寒，虫寒则积聚，守于下管，则肠胃充郭，卫气不营，邪气居之。
人食则虫上食，虫上食则下管虚，下管虚则邪气胜之，积聚以留，留则痈成，痈成则下管约。
其痈在管内者，即而痛深；其痈在外者，则痈外而痛浮，痈上皮热。
黄帝曰：刺之奈何？
岐伯曰：微按其痈，视气所行，先浅刺其傍，稍内益深，逐而刺之，毋过三行，察其沉浮，以为深浅。
已刺必熨，令热入中，日使热内，邪气益衰，大痈乃溃。
伍以参禁，以除其内；恬憺无为，乃能行气。后以咸苦化谷，乃下矣。
