黄帝问于岐伯曰：余子万民，养百姓而收其租税。
余哀其不给而属有疾病。
余欲勿使被毒药，无用砭石，欲以微针通其经脉，调其血气，荣其逆顺出入之会。
令可传于后世，必明为之法，令终而不灭，久而不绝；易用难忘，为之经纪。异其章，别其表里，为之终始。
令各有形。
先立针经。愿闻其情。
岐伯答曰：臣请推而次之，令有纲纪，始于一，终于九焉。
请言其道！小针之要，易陈而难入。
粗守形，上守神，神乎神，客在门。未赭其疾，恶知其原？
刺之微，在速迟。
粗守关，上守机，机之动，不离其空，空中之机，清静而微，其来不可逢，其往不可追。
知机之道者，不可挂以发；不知机道，扣之不发。
知其往来，要与之期。粗之闇乎，妙哉！工独有之。
往者为逆，来者为顺，明知逆顺，正行无问。
迎而夺之，恶得无虚；追而济之，恶得无实。
迎之随之，以意和之，针道毕矣。凡用针者，虚则实之，满则泄之，宛陈则除之，邪胜则虚之。
《大要》曰： 徐而疾则实，疾而徐则虚。
言实与虚，若有若无，察后与先。
若存若亡，为虚与实，若得若失。 
虚实之要，九针最妙，补泻之时，以针为之。
泻曰，必持内之，放而出之，排阳得针，邪气得泄。
按而引针，是谓内温，血不得散，气不得出也。
补曰，随之，随之意若妄之，若行若按，如蚊虻止，如留如还，去如弦绝。
令左属右，其气故止，外门已闭，中气乃实。
必无留血，急取诛之。
持针之道，坚者为宝。正指直刺，无针左右。神在秋毫，属意病者，审视血脉者，刺之无殆。
方刺之时，必在悬阳，极与两卫，神属勿去，知病存亡。
血脉者，在俞横居，视之独澄，切之独坚。
九针之名，各不同形。
一曰镵针，长一寸六分；二曰员针，长一寸六分；三曰鍉针，长三寸半；四曰锋针，长一寸六分；五曰铍针，长四寸，广二分半；六曰员利针，长一寸六分；七曰毫针，长三寸六分；八曰长针，长七寸；九曰大针，长四寸。
镵针者，头大末锐，去泻阳气。
员针者，针如卵形，揩摩分间，不得伤肌肉者，以泻分气。
鍉针者，锋如黍粟之锐，主按脉，勿陷以致其气。
锋针者，刃三隅，以发痼疾。
铍针者，末如剑锋，以取大脓。
员利针者，大如釐，且员且锐，中身微大，以取暴气；毫针者，尖如蚊虻喙，静以徐往，微以久留之而养，以取痛痹；长针者，锋利身薄，可以取远痹；大针者，尖如梃，其锋微员，以泻机关之水也。
九针毕矣。夫气之在脉也，邪气在上，浊气在中，清气在下。
故针陷脉则邪气出，针中脉则浊气出，针太深则邪气反沉，病益。
故曰：皮肉筋脉各有所处，病各有所宜，各不同形，各以任其所宜。无实，无虚，损不足而益有余，是谓甚病，病益甚。
取五脉者死，取三脉者恇；夺阴者死，夺阳者狂，针害毕矣。刺之而气不至，无问其数；刺之而气至，乃去之，勿复针。
针各有所宜，各不同形，各任其所为。
刺之要，气至而有效，效之信，若风之吹云，明乎若见苍天。
刺之道毕矣。
黄帝曰：愿闻五脏六腑所出之处。
岐伯曰：五脏五俞，五五二十五俞；六腑六俞，六六三十六俞。
经脉十二，络脉十五，凡二十七气以上下，所出为井，所溜为荥，所注为俞，所行为经，所入为合，二十七气所行，皆在五俞也。
节之交，三百六十五会。
知其要者，一言而终，不知其要，流散无穷。
所言节者，神气之所游行出入也，非皮肉筋骨也。
观其色，察其目，知其散复；一其形，听其动静，知其邪正。
右主推之，左持而御之，气至而去之。
凡将用针，必先诊脉，视气之剧易，乃可以治也。
五脏之气已绝于内，而用针者反实其外，是谓重竭。重竭必死，其死也静。
治之者，辄反其气，取腋与膺；五脏之气已绝于外，而用针者反实其内，是谓逆厥。逆厥则必死，其死也躁。
治之者，反取四末。刺之害，中而不去，则精泄；害中而去，则致气。
精泄则病益甚而恇，致气则生为痈疡。
五脏有六腑，六腑有十二原，十二原出于四关，四关主治五脏。
五脏有疾，当取之十二原。
十二原者，五脏之所以禀三百六十五节气味也。
五脏有疾也，应出十二原，十二原各有所出，明知其原，睹其应，而知五脏之害矣。
阳中之少阴，肺也，其原出于太渊，太渊二。
阳中之太阳，心也，其原出于大陵，大陵二。
阴中之少阳，肝也，其原出于太冲，太冲二。
阴中之至阴，脾也，其原出于太白，太白二。
阴中之太阴，肾也，其原出于太溪，太溪二。
膏之原，出于鸠尾，鸠尾一。肓之原，出于脖胦，脖胦一。
凡此十二原者，主治五脏六腑之有疾者也。
胀取三阳，飧泄取三阴。
禀，今夫五脏之有疾也，譬犹刺也，犹污也，犹结也，犹闭也。
刺虽久，犹可拔也；污虽久，犹可雪也；结虽久，犹可解也；闭虽久，犹可决也。
或言久疾之不可取者，非其说也。
夫善用针者，取其疾也，犹拔刺也，犹雪污也，犹解结也，犹决闭也。疾虽久，犹可毕也。
言不可治者，未得其术也。
刺诸热者，如以手探汤；刺寒清者，如人不欲行。
阴有阳疾者，取之下陵三里，正往无殆，气下乃止，不下复始也。
疾高而内者，取之阴之陵泉；疾高而外者，取之阳之陵泉也。
