黄帝曰：经脉十二者，别为五行，分为四时，何失而乱？
何得而治？
岐伯曰：五行有序，四时有分，相顺则治，相逆则乱。黄帝曰：何谓相顺？
岐伯曰：经脉十二者，以应十二月。
十二月者，分为四时。四时者，春秋冬夏，其气各异，营卫相随，阴阳已和，清浊不相干，如是则顺之而治。
黄帝曰：何为逆而乱？
岐伯曰：清气在阴，浊气在阳，营气顺脉，卫气逆行，清浊相干，乱于胸中，是谓大悗。
故气乱于心，则烦心密嘿，俛首静伏。
乱于肺，则俛仰喘喝，接手以呼。
乱于肠胃，是为霍乱。
乱于臂胫，则为四厥。
乱于头，则为厥逆，头重眩仆。
黄帝曰：五乱者，刺之有道乎？
岐伯曰：有道以来，有道以去，审知其道，是谓身宝。
黄帝曰：善。
愿闻其道。
岐伯曰：气在于心者，取之手少阴心主之俞。
气在于肺者，取之手太阴荥、足少阴俞。
气在于肠胃者，取之足太阴、阳明；不下者，取之三里。
气在于头者，取之天柱、大杼；不知，取足太阳荥、俞。
气在于臂足，取之先去血脉，后取其阳明、少阳之荥、俞。黄帝曰：补泻奈何？
岐伯曰：徐入徐出，谓之导气。
补泻无形，谓之同精。
是非有余不足也，乱气之相逆也。
黄帝曰：允乎哉道！
明乎哉论！
请著之玉版，命曰《治乱》也。
