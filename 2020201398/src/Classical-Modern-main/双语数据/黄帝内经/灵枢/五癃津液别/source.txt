黄帝问于岐伯曰：水谷入于口，输于肠胃，其液别为五：天寒衣薄，则为溺与气；天热衣厚则为汗；悲哀气并则为泣；中热胃缓则为唾。
邪气内逆，则气为之闭塞而不行，不行则为水胀。
余知其然也，不知其何由生，愿闻其道。
岐伯曰：水谷皆入于口，其味有五，各注其海。
津液各走其道，故三焦出气，以温肌肉，充皮肤，为其津，其流而不行者为液。
天暑衣厚则腠理开，故汗出，寒留于分肉之间，聚沫则为痛。
天寒则腠理闭，气湿不行，水下留于膀胱，则为溺与气。
五脏六腑，心为之主，耳为之听，目为之候，肺为之相，肝为之将，脾为之卫，肾为之主外。
故五脏六腑之津液，尽上渗于目。
心悲气并则心系急，心系急则肺举，肺举则液上溢。
夫心系与肺，不能常举，乍上乍下，故咳而泣出矣。
中热则胃中消谷，消谷则虫上下作，肠胃充郭，故胃缓，胃缓则气逆，故唾出。
五谷之津液，和合而为膏者，内渗入于骨空，补益脑髓，而下流于阴股。
阴阳不和，则使液溢而下流于阴，髓液皆减而下，下过度则虚，虚故腰背痛而胫酸。
阴阳气道不通，四海闭塞，三焦不泻，津液不化，水谷并行肠胃之中，别于回肠，留于下焦，不得渗膀胱，则下焦胀，水溢则为水胀。
此津液五别之逆顺也。
