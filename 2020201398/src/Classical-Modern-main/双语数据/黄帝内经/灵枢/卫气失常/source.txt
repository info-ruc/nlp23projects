黄帝曰：卫气之留于腹中，搐积不行，菀蕴不得常所，使人支胁胃中满，喘呼逆息者，何以去之？
伯高曰：其气积于胸中者，上取之；积于腹中者，下取之；上下皆满者，旁取之。
黄帝曰：取之奈何？
伯高对曰：积于上，泻人迎、天突、喉中；积于下者，泻三里与气街；上下皆满者，上下取之，与季胁之下一寸；重者，鸡足取之。
诊视其脉大而弦急，及绝不至者，及腹皮急甚者，不可刺也。
黄帝曰：善。
黄帝问于伯高曰：何以知皮肉、气血、筋骨之病也？
伯高曰：色起两眉薄泽者，病在皮。
唇色青黄赤白黑者，病在肌肉。
营气濡然者，病在血气。
目色青黄赤白黑者，病在筋。
耳焦枯受尘垢，病在骨。
黄帝曰：病形何如，取之奈何？
伯高曰：夫百病变化，不可胜数，然皮有部，肉有柱，血气有输，骨有属。
黄帝曰：愿闻其故。
伯高曰：皮之部，输于四末。
肉之柱，有臂胫诸阳分肉之间，与足少阴分间。
血气之输，输于诸络，气血留居则盛而起。
筋部，无阴无阳，无左无右，候病所在。
骨之属者，骨空之所，以受益而益脑者也。
伯高曰：夫病变化，浮沉深浅，不可胜究，各在其处。
病间者浅之，甚者深之；间者小之，甚者众之。
随变而调气，故曰上工。
黄帝问于伯高曰：人之肥瘦、大小、温寒，有老壮少小，别之奈何？
伯高对曰：人年五十已上为老，二十已上为壮，十八已上为少，六岁已上为小。
黄帝曰：何以度知其肥瘦？
伯高曰：人有肥、有膏、有肉。
黄帝曰：别此奈何？
伯高曰：腘肉坚，皮满者，肥。
腘肉不坚，皮缓者，膏。
皮肉不相离者，肉。
黄帝曰：身之寒温何如？
伯高：膏者，其肉淖而粗理者，身寒；细理者，身热。
脂者，其肉坚，细理者热；粗理者寒。
黄帝曰：其肥瘦大小奈何？
伯高曰：膏者，多气而皮纵缓，故能纵腹垂腴。
肉者，身体容大。
脂者，其身收小。
黄帝曰：三者之气血多少何如？
伯高曰：膏者，多气，多气者热，热者耐寒。
肉者，多血则充形，充形则平。
脂者，其血清，气滑少，故不能大。
此别于众人者也。
黄帝曰：众人奈何？
伯高曰：众人皮肉脂膏不能相加也，血与气不能相多，故其形不小不大，各自称其身，命曰众人。
黄帝曰：善。
治之奈何？
伯高曰：必先别其三形，血之多少，气之清浊，而后调之，治无失常经。
是故，膏人纵腹垂腴；肉人者，上下容大；脂人者，虽脂不能大者。
