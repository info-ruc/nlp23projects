厥头痛，面若肿起而烦心，取之足阳明、太阴。
厥头痛，头脉痛，心悲，善泣，视头动脉反盛者，刺尽去血，后调足厥阴。
厥头痛，贞贞头重而痛，泻头上五行，行五，先取手少阴，后取足少阴。
厥头痛，意善忘，按之不得，取头面左右动脉，后取足太阴。
厥头痛，项先痛，腰脊为应，先取天柱，后取足太阳。
厥头痛，头痛甚，耳前后脉涌有热，泻出其血，后取足少阳。
真头痛，头痛甚，脑尽痛，手足寒至节，死不治。
头痛不可取于腧者，有所击堕，恶血在于内，若肉伤，痛未已，可则刺，不可远取也。
头痛不可刺者，大痹为恶，日作者，可令少愈，不可已。
头半寒痛，先取手少阳、阳明，后取足少阳、阳明。
厥心痛，与背相控，善瘈，如从后触其心，伛偻者，肾心痛也，先取京骨、昆仑；发狂不已，取然谷。
厥心痛，腹胀胸满，心尤痛甚，胃心痛也，取之大都、大白。
厥心痛，痛如以锥针刺其心，心痛甚者，脾心痛也，取之然谷、太溪。
厥心痛，色苍苍如死状，终日不得太息，肝心痛也，取之行间、太冲。
厥心痛，卧若徒居，心痛间，动作痛益甚，色不变，肺心痛也，取之鱼际、太渊。
真心痛，手足清至节，心痛甚，旦发夕死，夕发旦死。
心痛不可刺者，中有盛聚，不可取于腧。
肠中有虫瘕及蛟蛕，皆不可取以小针。心肠痛，憹作痛，肿聚，往来上下行，痛有休止，腹热喜渴，涎出者，是蛟蛕也。
以手聚按而坚持之，无令得移，以大针刺之，久持之，虫不动，乃出针也。
㤣腹憹痛，形中上者。
耳聋无闻，取耳中。
耳鸣，取耳前动脉。
耳痛不可刺者，耳中有脓。
若有干耵聍，耳无闻也。
耳聋取手小指、次指爪甲上与肉交者，先取手，后取足。
耳鸣取手中指爪甲上，左取右，右取左，先取手，后取足。
足髀不可举，侧而取之，在枢合中，以员利针，大针不可刺。病注下血，取曲泉。
风痹淫砾，病不可已者，足如履冰，时如入汤中。
股胫淫砾，烦心，头痛，时呕，时悗，眩已汗出，久则目眩，悲以喜恐，短气，不乐，不出三年死也。
