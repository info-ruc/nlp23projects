黄帝闲居，辟左右而问于岐伯曰：余已闻九针之经，论阴阳逆顺，六经已毕，愿得口问。
岐伯避席再拜曰：善乎哉问也！
此先师之所口传也。
黄帝曰：愿闻口传。
岐伯答曰：夫百病之始生也，皆生于风雨寒暑，阴阳喜怒，饮食居处，大惊卒恐。
则血气分离，阴阳破败，经络厥绝，脉道不通，阴阳相逆，卫气稽留，经脉虚空，血气不次，乃失其常。
论不在经者，请道其方。
黄帝曰：人之欠者，何气使然？
岐伯答曰：卫气昼日行于阳，夜半则行于阴。
阴者主夜，夜者卧。
阳者主上，阴者主下。
故阴气积于下，阳气未尽，阳引而上，阴引而下，阴阳相引，故数欠。
阳气尽，阴气盛，则目瞑；阴气尽而阳气盛，则寤矣。
泻足少阴，补足太阳。
黄帝曰：人之哕者，何气使然？
岐伯曰：谷入于胃，胃气上注于肺。
今有故寒气与新谷气，俱还入于胃，新故相乱，真邪相攻，气并相逆，复出于胃，故为哕。
补手太阴，泻足少阴。
黄帝曰：人之唏者，何气使然？
岐伯曰：此阴气盛而阳气虚，阴气疾而阳气徐，阴气盛而阳气绝，故为唏。
补足太阳，泻足少阴。
黄帝曰：人之振寒者，何气使然？
岐伯曰：寒气客于皮肤，阴气盛，阳气虚，故为振寒寒栗，补诸阳。
黄帝曰：人之噫者，何气使然？
岐伯曰：寒气客于胃，厥逆从下上散，复出于胃，故为噫。
补足太阴、阳明，一曰补眉本也。
黄帝曰：人之嚏者，何气使然？
岐伯曰：阳气和利，满于心，出于鼻，故为嚏。
补足太阳荣眉本，一曰眉上也。
黄帝曰：人之亸者，何气使然？
岐伯曰：胃不实则诸脉虚，诸脉虚则筋脉懈惰，筋脉懈惰则行阴用力，气不能复，故为亸。
因其所在，补分肉间。黄帝曰：人之哀而泣涕出者，何气使然？
岐伯曰：心者，五脏六腑之主也。
目者，宗脉之所聚也，上液之道也。口鼻者，气之门户也。
故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故泣涕出焉。
液者，所以灌精濡空窍者也。
故上液之道开则泣，泣不止则液竭，液竭则精不灌，精不灌则目无所见矣，故命曰夺精。
补天柱经侠颈。黄帝曰：人之太息者，何气使然？
岐伯曰：忧思则心系急，心系急则气道约，约则不利，故太息以伸出之，补手少阴、心主、足少阳，留之也。
黄帝曰：人之涎下者，何气使然？
岐伯曰：饮食者，皆入于胃，胃中有热则虫动，虫动则胃缓，胃缓则廉泉开，故涎下。
补足少阴。黄帝曰：人之耳中鸣者，何气使然？
岐伯曰：耳者，宗脉之所聚也，故胃中空则宗脉虚，虚则下溜，脉有所竭者，故耳鸣。
补客主人，手大指爪甲上与肉交者也。
黄帝曰：人之自啮舌者，何气使然？
岐伯曰：此厥逆走上，脉气辈至也。
少阴气至则啮舌，少阳气至则啮颊，阳明气至则啮唇矣。
视主病者，则补之。
凡此十二邪者，皆奇邪之走空窍者也。
故邪之所在，皆为不足。
故上气不足，脑为之不满，耳为之苦鸣，头为之苦倾，目为之眩。中气不足，溲便为之变，肠为之苦鸣。下气不足，则乃为痿厥心悗。
补足外踝下留之。黄帝曰：治之奈何？
岐伯曰：肾主为欠，取足少阴。
肺主为哕，取手太阴、足少阴。
唏者，阴与阳绝，故补足太阳，泻足少阴。
振寒者，补诸阳。
噫者，补足太阴、阳明。
嚏者，补足太阳、眉本。
亸，因其所在，补分肉间。
泣出，补天柱经侠颈，侠颈者，头中分也。
太息，补手少阴、心主、足少阳，留之。
涎下，补足少阴。
耳鸣，补客主人，手大指爪甲上与肉交者。
自啮舌，视主病者，则补之。
目眩头倾，补足外踝下留之。
痿厥心悗，刺足大趾间上二寸留之，一曰足外踝下留之。
