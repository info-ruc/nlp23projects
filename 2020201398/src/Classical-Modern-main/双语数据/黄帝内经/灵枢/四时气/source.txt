黄帝问于岐伯曰：夫四时之气，各不同形，百病之起，皆有所生，灸刺之道，何者为定？
岐伯答曰：四时之气，各有所在，灸刺之道，得气穴为定。
故春取经、血脉、分肉之间，甚者深刺之；间者浅刺之。
夏取盛经孙络，取分间绝皮肤。
秋取经俞，邪在腑，取之合。
冬取井荥，必深以留之。
温疟汗不出，为五十九痏。
风㽷肤胀，为五十痏。
取皮肤之血者，尽取之。
飧泄，补三阴之，上补阴陵泉，皆久留之，热行乃止。
转筋于阳治其阳，转筋于阴治其阴，皆卒刺之。
徒㽷，先取环谷下三寸，以铍针针之，已刺而筩之，而内之，入而复之，以尽其㽷，必坚。
来缓则烦悗，来急则安静。
间日一刺之，㽷尽乃止。
饮闭药，方刺之时徒饮之，方饮无食，方食无饮，无食他食，百三十五日。
着痹不去，久寒不已，卒取其三里。
骨为干。肠中不便，取三里，盛泻之，虚补之。
疠风者，素刺其肿上。
已刺，以锐针针其处，按出其恶气，肿尽乃止。
常食方食，无食他食。
腹中常鸣，气上冲胸，喘不能久立，邪在大肠，刺肓之原、巨虚上廉、三里。
小腹控睪，引腰脊，上冲心，邪在小肠者，连睪系，属于脊，贯肝肺，络心系。
气盛则厥逆，上冲肠胃，熏肝，散于肓，结于脐，故取之肓原以散之，刺太阴以予之，取厥阴以下之，取巨虚下廉以去之，按其所过之经以调之。
善呕，呕有苦，长太息，心中憺憺，恐人将捕之，邪在胆，逆在胃，胆液泄则口苦，胃气逆则呕苦，故曰呕胆。
取三里以下。
胃气逆，则刺少阳血络以闭胆逆，却调其虚实，以去其邪。
饮食不下，膈塞不通，邪在胃脘，在上脘则刺抑而下之，在下脘则散而去之。
小腹痛肿，不得小便，邪在三焦约，取之太阳大络。
视其络脉与厥阴小络结而血者。
肿上及胃脘，取三里。
睹其色，察其以，知其散复者，视其目色，以知病之存亡也。
一其形，听其动静者，持气口、人迎以视其脉，坚且盛且滑者病日进，脉软者病将下，诸经实者病三日已。
气口候阴，人迎候阳也。
