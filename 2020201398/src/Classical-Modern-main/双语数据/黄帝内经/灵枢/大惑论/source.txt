黄帝问于岐伯曰：余尝上于清冷之台，中阶而顾，匍匐而前，则惑。
余私异之，窃内怪之，独瞑独视，安心定气，久而不解。
独博独眩，披发长跪，俛而视之，后久之不已也。
卒然自上，何气使然？
岐伯对曰：五脏六腑之精气，皆上注于目而为之精。
精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨血气之精而与脉并为系。
上属于脑，后出于项中。
故邪中于项，因逢其身之虚，其入深，则随眼系以入于脑。
入于脑则脑转，脑转则引目系急，目系急则目眩以转矣。
邪其精，其精所中，不相比也，则精散。精散则视歧，视歧见两物。
目者，五脏六腑之精也，营卫魂魄之所常营也，神气之所生也。
故神劳则魂魄散，志意乱。
是故瞳子黑眼法于阴，白眼赤脉法于阳也，故阴阳合传而精明也。
目者，心使也。心者，神之舍也，故神精乱而不转，卒然见非常处，精神魂魄，散不相得，故曰：惑也。
黄帝曰：余疑其然。
余每之东苑，未曾不惑，去之则复，余唯独为东苑劳神乎？
何其异也！
岐伯曰：不然也。
心有所喜，神有所恶，卒然相惑，则精气乱，视误，故惑，神移乃复。
是故，间者为迷，甚者为惑。
黄帝曰：人之善忘者，何气使然？
岐伯曰：上气不足，下气有余，肠胃实而心肺虚。
虚则营卫留于下，久之不以时上，故善忘也。
黄帝曰：人之善饥而不嗜食者，何气使然？
岐伯曰：精气并于脾，热气留于胃，胃热则消谷，谷消故善饥。
胃气逆上，则胃脘寒，故不嗜食也。
黄帝曰：病而不得卧者，何气使然？
岐伯曰：卫气不得入于阴，常留于阳。
留于阳则阳气满，阳气满则阳蹻盛，不得入于阴则阴气虚，故目不瞑矣。
黄帝曰：病目而不得视者，何气使然？
岐伯曰：卫气留于阴，不得行于阳。
留于阴则阴气盛，阴气盛则阴蹻满，不得入于阳则阳气虚，故目闭也。
黄帝曰：人之多卧者，何气使然？
岐伯曰：此人肠胃大而皮肤湿，而分肉不解焉。
肠胃大则卫气留久；皮肤湿则分肉不解，其行迟。
夫卫气者，昼日常行于阳，夜行于阴，故阳气尽则卧，阴气尽则寤。
故肠胃大，则卫气行留久；皮肤湿，分肉不解，则行迟。
留于阴也久，其气不清，则欲瞑，故多卧矣。
其肠胃小，皮肤滑以缓，分肉解利，卫气之留于阳也久，故少瞑焉。
黄帝曰：其非常经也，卒然多卧者，何气使然？
岐伯曰：邪气留于上焦，上焦闭而不通，已食若饮汤，卫气留久于阴而不行，故卒然多卧焉。
黄帝曰：善。
治此诸邪，奈何？
岐伯曰：先其脏腑，诛其小过，后调其气，盛者泻之，虚者补之，必先明知其形志之苦乐，定乃取之。
