黄帝曰：余闻先师，有所心藏，弗著于方，余愿闻而藏之，则而行之，上以治民，下以治身，使百姓无病，上下和亲，德泽下流，子孙无优，传于后世，无有终时。
可得闻乎？
岐伯曰：远乎哉问也！
夫治民与自治，治彼与治此，治小与治大，治国与治家，未有逆而能治之也，夫惟顺而已矣。
顺者，非独阴阳脉论气之逆顺也，百姓人民皆欲顺其志也。
黄帝曰：顺之奈何？
岐伯曰：入国问俗，入家问讳，上堂问礼，临病人问所便。
黄帝曰：便病人奈何？
岐伯曰：夫中热消瘅，则便寒。寒中之属，则便热。
胃中热，则消谷，令人悬心善饥，脐以上皮热。
肠中热，则出黄如糜，脐以下皮寒。
胃中寒，则腹胀。肠中寒，则肠鸣飧泄。
胃中寒，肠中热，则胀而且泄。
胃中热，肠中寒，则疾饥，小腹痛胀。
黄帝曰：胃欲寒饮，肠欲热饮，两者相逆，便之奈何？
且夫王公大人血食之君，骄恣从欲，轻人而无能禁之，禁之则逆其志，顺之则加其病，便之奈何？
治之何先？
岐伯曰：人之情，莫不恶死而乐生，告之以其败，语之以其善，导之以其所便，开之以其所苦，虽有无道之人，恶有不听者乎？
黄帝曰：治之奈何？
岐伯曰：春夏先治其标，后治其本；秋冬先治其本，后治其标。
黄帝曰：便其相逆者奈何？
岐伯曰：便此者，食饮衣服，亦欲适寒温，寒无凄怆，暑无出汗。
食饮者，热无灼灼，寒无沧沧。
寒温中适，故气将持，乃不致邪僻也。
黄帝曰：《本藏》以身形肢节䐃肉，候五脏六腑之大小焉。
今夫王公大人、临朝即位之君而问焉，谁可扪循之而后答乎？
岐伯曰：身形肢节者，脏腑之盖也，非面部之阅也。
黄帝曰：五脏之气，阅于面者，余已知之矣，以肢节知而阅之，奈何？
岐伯曰：五脏六腑者，肺为之盖，巨肩陷咽，候见其外。黄帝曰：善。
岐伯曰：五脏六腑，心为之主，缺盆为之道，䯏骨有余，以候𩩲骬。岐伯曰：肝者主为将，使之候外，欲知坚固，视目小大。
岐伯曰：脾者主为卫，使之迎粮，视唇舌好恶，以知吉凶。
岐伯曰：肾者主为外，使之远听，视耳好恶，以知其性。黄帝曰：善。
愿闻六腑之候。
岐伯曰：六腑者，胃为之海，广骸、大颈、张胸，五谷乃容。
鼻隧以长，以候大肠。
唇厚、人中长，以候小肠。
目下果大，其胆乃横。
鼻孔在外，膀胱漏泄。
鼻柱中央起，三焦乃约，此所以候六腑者也。
上下三等，脏安且良矣。
