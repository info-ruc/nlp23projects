黄帝问于少师曰：人之卒然忧恚，而言无音者，何道之塞？
何气出行，使音不彰？
愿闻其方。
少师答曰：咽喉者，水谷之道也。
喉咙者，气之所以上下者也。
会厌者，声音之户也。口唇者，声音之扇也。
舌者，声音之机也。
悬壅垂者，声音之关者。
颃颡者，分气之所泄也。
横骨者，神气所使，主发舌者也。
故人之鼻洞涕出不收者，颃颡不开，分气失也。
是故厌小而疾薄，则发气疾，其开阖利，其出气易；其厌大而厚，则开阖难，其气出迟，故重言也。
人卒然无音者，寒气客于厌，则厌不能发，发不能下，至其开阖不致，故无音。
黄帝曰：刺之奈何？
岐伯曰：足之少阴，上系于舌，络于横骨，终于会厌。
两泻其血脉，浊气乃辟。会厌之脉，上络任脉，取之天突，其厌乃发也。
