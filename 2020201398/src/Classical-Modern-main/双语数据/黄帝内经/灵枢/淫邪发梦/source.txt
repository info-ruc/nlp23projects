黄帝曰：愿闻淫邪泮衍，奈何？
岐伯曰：正邪从外袭内，而未有定舍，反淫于臓，不得定处，与营卫俱行，而与魂魄飞扬，使人卧不得安而喜梦；气淫于腑，则有余于外，不足于内；气淫于臓，则有余于内，不足于外。
黄帝曰：有余不足，有形乎？
岐伯曰：阴气盛，则梦涉大水而恐惧；阳气盛，则梦大火而燔爇；阴阳俱盛，则梦相杀。
上盛则梦飞，下盛则梦堕。
甚饥则梦取，甚饱则梦予。
肝气盛，则梦怒；肺气盛，则梦恐惧、哭泣、飞扬；心气盛，则梦善笑恐畏；脾气盛，则梦歌乐、身体重不举；肾气盛，则梦腰脊两解不属。
凡此十二盛者，至而泻之，立已。
厥气客于心，则梦见丘山烟火；客于肺，则梦飞扬，见金铁之奇物；客于肝，则梦山林树木；客于脾，则梦见丘陵大泽，坏屋风雨；客于肾，则梦临渊，没居水中；客于膀胱，则梦游行；客于胃，则梦饮食；客于大肠，则梦田野；客于小肠，则梦聚邑冲衢；客于胆，则梦斗讼自刳；客于阴器，则梦接内；客于项，则梦斩首；客于胫，则梦行走而不能前，及居深地窌苑中；客于股肱，则梦礼节拜起；客于胞䐈，则梦溲便。
凡此十五不足者，至而补之立已也。
