偏枯，身偏不用而痛，言不变，志不乱，病在分腠之间，巨针取之，益其不足，损其有余，乃可复也。
痱之为病也，身无痛者，四肢不收；智乱不甚，其言微知，可治；甚则不能言，不可治也。
病先起于阳，复入于阴者，先取其阳，后取其阴，浮而取之。
热病三日，而气口静、人迎躁者，取之诸阳，五十九刺，以泻其热，而出其汗，实其阴，以补其不足者。
身热甚，阴阳皆静者，勿刺也；其可刺者，急取之，不汗出则泄。
所谓勿刺者，有死征也。
热病七日八日，脉口动，喘而短者，急刺之，汗且自出，浅刺手大指间。
热病七日八日，脉微小，病者溲血，口中干，一日半而死；脉代者，一日死。
热病已得汗出，而脉尚躁，喘且复热，勿刺肤；喘甚者死。
热病七日八日，脉不躁，躁不散，数，后看中有汗；三日不汗，四日死。
未曾汗者，勿腠刺之。
热病，先肤痛、窒鼻、充面，取之皮，以第一针，五十九；苛轸鼻，索皮于肺；不得，索之火，火者，心也。
热病，先身涩、倚而热、烦俛、干唇口溢，取之皮，以第一针，五十九；肤胀、口干、寒汗出，索脉于心；不得，索之水，水者，肾也。
热病，溢干多饮、善惊、卧不能起，取之肤肉，以第六针，五十九；目眦青，索肉于脾；不得，索之木，木者，肝也。
热病，面青、脑痛、手足躁，取之筋间，以第四针于四逆；筋躄、目浸，索筋于肝；不得，索之金，金者，肺也。
热病，数惊，瘈瘲而狂，取之脉，以第四针，急泻有余者。
癫疾、毛发去，索血于心；不得，索之水，水者，肾也。
热病，身重、骨痛、耳聋而好瞑，取之骨，以第四针，五十九。
刺骨病不食、啮齿、耳青，索骨于肾；不得，索之土，土者，脾也。
热病，不知所痛，耳聋、不能自收、口干，阳热甚，阴颇有寒者，热在髓，死不可治。
热病，头痛，颞颥、目瘈脉痛，善衄，厥热病也，取之以第三针，视有余不足。
寒热痔。热病，体重、肠中热，取之以第四针，于其俞及下诸趾间，索气于胃胳，得气也。
热病挟脐急痛，胸胁满，取之涌泉与阴陵泉，取以第四针，针嗌里。
热病，而汗且出，及脉顺可汗者，取之鱼际、太渊、大都、太白，泻之则热去，补之则汗出；汗出太甚，取内踝上横脉以止之。
热病，已得汗而脉尚躁盛，此阴脉之极也，死；其得汗而脉静者，生。
热病者，脉尚盛躁而不得汗者，此阳脉之极也，死；脉盛躁得汗静者，生。
热病不可刺者有九：一曰汗不出，大颧发赤，哕者死；二曰泄而腹满甚者死；三曰目不明，热不已者死；四曰老人婴儿热而腹满者死；五曰汗不出，呕下血者死；六曰舌本烂，热不已者死；七曰咳而衄，汗不出，出不至足者死；八曰髓热者死；九曰热而痉者死。腰折，瘈瘲，齿噤齘也。
凡此九者，不可刺也。
所谓五十九刺者，两手外内侧各三，凡十二痏。五指间各一，凡八痏，足亦如是。头入发一寸旁三分各三，凡六痏。更入发三寸边五，凡十痏。耳前后口下者各一，项中一，凡六痏。巅上一，聪会一，发际一，廉泉一，风池二，天柱二。
气满，胸中喘息，取足太阴大趾之端，去爪甲如薤叶，寒则留之，热则疾之，气下乃止。
心疝，暴痛，取足太阴、厥阴，尽刺去其血络。
喉痹，舌卷，口中干，烦心，心痛，臂内廉痛，不可及头，取手小指次指爪甲下，去端如韭叶。
目中赤痛，从内眦始，取之阴蹻。
风痉，身反折，先取足太阳及腘中及血络出血；中有寒，取三里。
癃，取之阴蹻及三毛上及血络出血。
男子如蛊，女子如怚，身体腰脊如解，不欲饮食，先取涌泉见血，视跗上盛者，尽见血也。
