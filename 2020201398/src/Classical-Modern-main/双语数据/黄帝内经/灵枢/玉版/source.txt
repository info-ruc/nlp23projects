黄帝曰：余以小针为细物也，夫子乃言上合之于天，下合之于地，中合之于人，余以为过针之意矣，愿闻其故。
岐伯曰：何物大于天乎？
夫大于针者，惟五兵者焉。五兵者，死之备也，非生之具。
且夫人者，天地之镇也，其不可不参乎？
夫治民者，亦唯针焉。
夫针之与五兵，其孰小乎？
黄帝曰：病之生时，有喜怒不测，饮食不节，阴气不足，阳气有余，营气不行，乃发为痈疽。
阴阳不通，两热相搏，乃化为浓，小针能取之乎？
岐伯曰：圣人不能使化者，为之邪不可留也。
故两军相当，旗帜相望，白刃陈于中野者，此非一日之谋也。
能使其民，令行禁止，士卒无白刃之难者，非一日之教也，须臾之得也。
夫至使身被痈疽之病，脓血之聚者，不亦离道远乎？
夫痈疽之生，脓血之成也，不从天下，不从地出，积微之所生也。故圣人自治于未有形也，愚者遭其已成也。
黄帝曰：其已形，不予遭；脓已成，不予见，为之奈何？
岐伯曰：脓已成，十死一生，故圣人弗使已成，而明为良方，著之竹帛，使能者踵而传之后世，无有终时者，为其不予遭也。
黄帝曰：其已有脓血而后遭乎？不导之以小针治乎？
岐伯曰：以小治小者，其功小；以大治大者，多害，故其已成脓血者，其唯砭石、铍锋之所取也。
黄帝曰：多害者其不可全乎？
岐伯曰：其在逆顺焉。
黄帝曰：愿闻逆顺。
岐伯曰：以为伤者，其白眼青，黑眼小，是一逆也；内药而呕者，是二逆也；腹痛，渴甚，是三逆也；肩项中不便，是四逆也；音嘶，色脱，是五逆也。
除此五者，为顺矣。
黄帝曰：诸病皆有逆顺，可得闻乎？
岐伯曰：腹胀、身热、脉大，是一逆也；腹鸣而满，四肢清泄，其脉大，是二逆也；衄而不止，脉大，是三逆也；咳而溲血脱形，其脉小劲，是四逆也；咳，脱形，身热，脉小以疾，是谓五逆也。
如是者，不过十五日而死矣。
其腹大，胀，四末清，脱形，泄甚，是一逆也；腹胀便血，其脉大时绝，是二逆也；咳，溲血，形肉脱，脉搏，是三逆也；呕血，胸满引背，脉小而疾，是四逆也；咳，呕，腹胀，且飧泄，其脉绝，是五逆也。
如是者，不及一时而死矣。
工不察此者而刺之，是谓逆治。
黄帝曰：夫子之言针甚骏，以配天地，上数天文，下度地纪，内别五脏，外次六腑，经脉二十八会，尽有周纪。
能杀生人，不能起死者，子能反之乎？
岐伯曰：能杀生人，不能起死者也。
黄帝曰：余闻之则为不仁，然愿闻其道，弗行于人。
岐伯曰：是明道也，其必然也，其如刀剑之可以杀人，如饮酒使人醉也，虽勿诊，犹可知矣。
黄帝曰：愿卒闻之。
岐伯曰：人之所受气者，谷也。
谷之所注者，胃也。胃者，水谷气血之海也。
海之所行云气者，天下也。
胃之所出气血者，经隧也。
而隧者，五脏六腑之大络也，迎而夺之而已矣。
黄帝曰：上下有数乎？
岐伯曰：迎之五里，中道而止。
五至而已，五往而脏之气尽矣。
故五五二十五而竭其输矣，此所谓夺其天气者也。
非能绝其命而倾其寿者也。
岐伯曰：窥门而刺之者，死于家中；入门而刺之者，死于堂上。
黄帝曰：善乎方，明哉道，请著之玉版，以为重宝，传之后世，以为刺禁，令民勿敢犯也。
