黄帝曰：余闻肠胃受谷，上焦出气，以温分肉，而养骨节，通腠理；中焦出气如露，上注溪谷，而渗孙脉，津液和调，变化而赤为血。
血和则孙脉先满溢，乃注于络脉，皆盈，乃注于经脉，阴阳已张，因息乃行。
行有经纪，周有道理，与天合同，不得休止。
切而调之，从虚去实。
泻则不足，疾则气减，留则先后。从实去虚，补则有余。
血气已调，形气乃持。余已知血气之平与不平，未知痈疽之所从生，成败之时，死生之期有远近何以度之，可得闻乎？
岐伯曰：经脉留行不止，与天同度，与地合纪。
故天宿失度，日月薄蚀；地经失纪，水道流溢，草萓不成，五谷不殖；径路不通，民不往来，巷聚邑居，则别离异处。
血气犹然，请言其故。
夫血脉营卫，周流不休，上应星宿，下应经数。
寒邪客于经络之中，则血泣，血泣则不通，不通则卫气归之，不得复反，故痈肿。
寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空。
不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。
黄帝曰：愿尽闻痈疽之形与忌日、名。
岐伯曰：痈发于嗌中，名曰猛疽。
猛疽不治，化为脓，脓不泻，塞咽，半日死。
其化为脓者，泻则合豕膏，冷食，三日而已。
发于颈，名曰夭疽。
其痈大以赤黑，不急治，则热气下入渊腋，前伤任脉，内熏肝肺，熏肝肺，十余日而死矣。
阳留大发，消脑留项，名曰脑烁。
其色不乐，项痛而如刺以针。
烦心者，死不可治。
发于肩及臑，名曰疵痈。
其状赤黑，急治之。
此令人汗出至足，不害五脏。
痈发四五日，逞焫之。
发于腋下赤坚者，名曰米疽。
治之以砭石，欲细而长，疏砭之，涂以豕膏，六日已，勿裹之。
其痈坚而不溃者，为马刀挟瘿，急治之。
发于胸，名曰井疽。
其状如大豆，三四日起，不早治，下入腹，不治，七日死矣。
发于膺，名曰甘疽。
色青，其状如谷实、𦸈𧁾，常苦寒热，急治之，去其寒热，十岁死，死后出脓。
发于胁，名曰败疵。
败疵者，女子之病也。
灸之，其病大痈脓，治之，其中乃有生肉，大如赤小豆。
剉𦶬、𧄍草根各一升，以水一斗六升煮之，竭为取三升，则强饮，厚衣，坐于釜上，令汗出至足已。
发于股胫，名曰股胫疽。
其状不甚变，而痈脓搏骨，不急治，三十日死矣。
发于尻，名曰锐疽。
其状赤坚大，急治之，不治，三十日死矣。
发于股阴，名曰赤施。
不急治，六十日死。
在两股之内，不治，十日而当死。
发于膝，名曰疵痈。
其状大痈，色不变，寒热。
如坚，勿石，石之者死；须其柔，乃石之者生。
诸痈疽之发于节而相应者，不可治也。
发于阳者，百日死；发于阴者，三十日死。
发于胫，名曰兔啮。
其状赤至骨，急治之，不治害人也。
发于内踝，名曰走缓。
其状痈也，色不变。
数石其输，而止其寒热，不死。
发于足上下，名曰四淫。
其状大痈，急治之；百日死。
发于足傍，名曰厉痈。
其状不大，初如小趾，发，急治之，去其黑者；不消，辄益不治，百日死。
发于足趾，名脱痈。
其状赤黑，死不治；不赤黑，不死；不衰，急斩之，不则死矣。
黄帝曰：夫子言痈疽，何以别之？
岐伯曰：营卫稽留于经脉之中，则血泣而不行，不行则卫气从之而不通，壅遏而不得行，故热。
大热不止，热胜则肉腐，肉腐则为脓。
然不能陷，骨髓不为焦枯，五脏不为伤，故命曰痈。
黄帝曰：何谓疽？
岐伯曰：热气淳盛，下陷肌肤，筋髓枯，内连五脏，血气竭，当其痈下，筋骨良肉皆无余，故命曰疽。
疽者，上之皮夭以坚，上如牛领之皮；痈者，其皮上薄以泽。
此其候也。
