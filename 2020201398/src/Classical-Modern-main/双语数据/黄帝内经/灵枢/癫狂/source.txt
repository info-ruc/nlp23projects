目眦外决于面者，为锐眦；在内近鼻者，为内眦；上为外眦，下为内眦。
癫疾始生，先不乐，头重痛，视举目赤；甚作极，已而烦心，候之于颜，取手太阳、阳明、太阴，血变为止。
癫疾始作，而引口啼呼喘悸者，候之手阳明、太阳。左强者，攻其右；右强者，攻其左，血变为止。
癫疾始作先反僵，因而脊痛，候之足太阳、阳明、太阴、手太阳，血变为止。
治癫疾者，常与之居，察其所当取之处。
病至，视之有过者泻之，置其血于瓠壶之中，至其发时，血独动矣。
不动，灸穷骨二十壮。
穷骨者，骶骨也。
骨癫疾者，顑、齿诸腧、分肉皆满而骨居，汗出、烦悗，呕多沃沫，气下泄，不治。
筋癫疾者，身倦、挛急、脉大，刺项大经之大杼脉；呕多沃沫，气下泄，不治。
脉癫疾者，暴仆，四肢之脉皆胀而纵，脉满，尽刺之出血；不满，灸之挟项太阳，灸带脉于腰相去三寸，诸分肉本输；呕吐沃沫，气下泄，不治。
癫疾者，疾发如狂者，死不治。
狂始生，先自悲也，喜忘、苦怒、善恐者，得之忧饥，治之取手太阳、阳明，血变而止，及取足太阴、阳明。
狂始发，少卧不饥，自高贤也，自辩智也，自尊贵也，善骂詈，日夜不休，治之取手阳明、太阳、太阴、舌下少阴，视之盛者，皆取之；不盛，释之也。
狂言、惊、善笑、好歌乐、妄行不休者，得之大恐，治之取手阳明、太阳、太阴。
狂，目妄见、耳妄闻、善呼者，少气之所生也，治之取手太阳、太阴、阳明、足太阴、头、两顑。
狂者多食，善见鬼神，善笑而不发于外者，得之有所大喜，治之取足太阴、太阳、阳明，后取手太阴、太阳、阳明。
狂而新发，未应如此者，先取曲泉左右动脉，及盛者见血，有顷已；不已，以法取之，灸骨骶二十壮。
风逆，暴四肢肿，身漯漯，唏然时寒，饥则烦，饱则善变，取手太表里，足少阴、阳明之径，肉清取荥，骨清取井、经也。
厥逆为病也，足暴清，胸若将裂，肠若将以刀切之，烦而不能食，脉大小皆涩，暖取足少阴，清取足阳明，清则补之，温则泻之。
厥逆腹胀满，肠鸣，胸满不得息，取之下胸二胁，咳而动手者，与背输，以手按之立快者是也。
内闭不得溲，刺足少阴、太阳与抵上以长针。
气逆，则取其太阴、阳明、厥阴，甚取少阴、阳明，动者之经也。
少气，身漯漯也，言吸吸也，骨酸体重，懈惰不能动，补足少阴。
短气，息短不属，动作气索，补足少阴，去血络也。
