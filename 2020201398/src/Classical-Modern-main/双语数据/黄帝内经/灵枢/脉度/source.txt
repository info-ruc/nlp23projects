黄帝曰：愿闻脉度。
岐伯答曰：手之六阳，从手至头，长五尺，五六三丈。
手之六阴，从手至胸中，三尺五寸，三六一丈八尺，五六三尺，合二丈一尺。
足之六阳，从足上至头，八尺，六八四丈八尺。
足之六阴，从足至胸中，六尺五寸，六六三丈六尺，五六三尺，合三丈九尺。
跷脉从足至目，七尺五寸，二七一丈四尺，二五一尺，合一丈五尺。
督脉、任脉，各四尺五寸，二四八尺，二五一尺，合九尺。
凡都合一十六丈二尺，此气之大经隧也。
经脉为里，支而横者为络，络之别者为孙。
盛而血者疾诛之，盛者泻之，虚者饮药以补之。
五脏常内阅于上七窍也。
故肺气通于鼻，肺和则鼻能知臭香矣。
心气通于舌，心和则舌能知五味矣。
肝气通于目，肝和则目能辨五色矣。
脾气通于口，脾和则口能知五谷矣。
肾气通于耳，肾和则耳能闻五音矣。
五脏不和则七窍不通；六腑不合则留为痈。
故邪在腑则阳脉不和，阳脉不和则气留之，气留之则阳气盛矣。
阳气太盛则阴不利，阴脉不利则血留之，血留之则阴气盛矣。
阴气太盛则阳气不能荣也，故曰关。
阳气太盛，则阴气弗能荣也，故曰格。
阴阳俱盛，不得相荣，故曰关格。
关格者，不得尽期而死也。
黄帝曰：跷脉安起安止，何气荣水？
岐伯答曰：跷脉者，少阴之别，起于然骨之后。上内踝之上，直上循阴股，入阴，上循胸里，入缺盆，上出人迎之前，入頄，属目内眦，合于太阳、阳跷而上行，气并相还则为濡目，气不荣则目不合。
黄帝曰：气独行五脏，不荣六腑，何也？
岐伯答曰：气之不得无行也，如水之流，如日月之行不休，故阴脉荣其脏，阳脉荣其腑，如环之无端，莫知其纪，终而复始，其流溢之气，内溉脏腑，外濡腠理。
黄帝曰：跷脉有阴阳，何脉当其数？
岐伯曰：男子数其阳，女子数其阴。
当数者为经，其不当数者为络也。
