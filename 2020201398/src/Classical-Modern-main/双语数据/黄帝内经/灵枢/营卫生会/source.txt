黄帝问于岐伯曰：人焉受气？
阴阳焉会？
何气为营？
何气为卫？
营安从生？
卫于焉会？
老壮不同气，阴阳异位，愿闻其会。
岐伯答曰：人受气于谷，谷入于胃，以传与肺，五脏六腑，皆以受气，其清者为营，浊者为卫，营在脉中，卫在脉外，营周不休，五十而复大会，阴阳相贯，如环无端。
卫气行于阴二十五度，行于阳二十五度，分为昼夜，故气至阳而起，至阴而止。
故曰，日中而阳陇为重阳，夜半而阴陇为重阴。
故，太阴主内，太阳主外，各行二十五度，分为昼夜。夜半为阴陇，夜半后而为阴衰，平旦阴尽而阳受气矣。
日中而阳陇，日西而阳衰，日入阳尽而阴受气矣。
夜半而大会，万民皆卧，命曰合阴，平旦阴尽而阳受气，如是无已，与天地同纪。
黄帝曰：老人之不夜瞑者，何气使然？
少壮之人，不昼瞑者，何气使然？
岐伯答曰：壮者之气血盛，其肌肉滑，气道通，营卫之行不失其常，故昼精而夜瞑。
老者之气血衰，其肌肉枯，气道涩，五脏之气相抟，其营气衰少而卫气内伐，故昼不精，夜不瞑。
黄帝曰：愿闻营卫之所行，皆何道从来？
岐伯答曰：营出于中焦，卫出于上焦。
黄帝曰：愿闻三焦之所出。
岐伯答曰：上焦出于胃上口，并咽以上，贯膈，而布胸中，走腋，循太阴之分而行，还至阳明，上至舌，下足阳明，常与营俱行于阳二十五度，行于阴亦二十五度，一周也。故五十度而复大会于手太阴矣。
黄帝曰：人有热饮食下胃，其气未定，汗则出，或出于面，或出于背，或出于身半，其不循卫气之道而出，何也？
岐伯曰：此外伤于风，内开腠理，毛蒸理泄，卫气走之，固不得循其道，此气慓悍滑疾，见开而出，故不得从其道，故命曰漏泄。
黄帝曰：愿闻中焦之所出。
岐伯答曰：中焦亦并胃中，出上焦之后，此所受气者，泌糟粕，蒸津液，化其精微，上注于肺脉，乃化而为血，以奉生身，莫贵于此，故独得行于经隧，命曰营气。
黄帝曰：夫血之与气，异名同类。
何谓也？岐伯答曰：营卫者，精气也。血者，神气也。故血之与气，异名同类焉。
故夺血者无汗，夺汗者无血，故人生有两死而无两生。
黄帝曰：愿闻下焦之所出。
岐伯答曰：下焦者，别回肠，注于膀胱而渗入焉。
故水谷者，常并居于胃中，成糟粕，而俱下于大肠，而成下焦，渗而俱下，济泌别汁，循下焦而渗入膀胱焉。
黄帝曰：人饮酒，酒亦入胃，谷未熟而小便独先下，何也？
岐伯答曰：酒者，熟谷之液也。其气悍以清，故后谷而入，先谷而液出焉。
黄帝曰：善。
余闻上焦如雾，中焦如沤，下焦如渎，此之谓也。
