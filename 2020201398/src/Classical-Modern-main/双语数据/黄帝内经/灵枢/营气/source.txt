黄帝曰：营气之道，内谷为宝。
谷入于胃，乃传之肺，流溢于中，布散于外，精专者行于经隧，常营无已，终而复始，是谓天地之纪。
故气从太阴出，注手阳明，上行，注足阳明，下行至跗上，注大趾间，与太阴合。
上行抵髀，从髀注心中。
循手少阴，出腋，下臂，注小指，合手太阳。上行乘腋，出䪼内，注目内眦，上巅，下项，合足太阳。
循脊，下尻，下行注小趾之端，循足心注足少阴。
上行注肾，从肾注心，外散于胸中。循心主脉，出腋，下臂，出两筋之间，入掌中，出中指之端，还注小指次指之端，合手少阳。上行注膻中，散于三焦，从三焦注胆，出胁，注足少阳。下行至跗上，复从跗注大趾间，合足厥阴，上行至肝，从肝上注肺。上循喉咙，入颃颡之窍，究于畜门。
其支别者，上额，循巅，下项中，循脊，入骶，是督脉也。络阴器，上过毛中，入脐中，上循腹里，入缺盆，下注肺中，复出太阴。
此营气之所行也，逆顺之常也。
