黄帝曰：愿闻其奇邪而不在经者。
岐伯曰：血络是也。
黄帝曰：刺血络而仆者，何也？
血出而射者，何也？
血少黑而浊者，何也？
血出清而半为汁者，何也？
拔针而肿者，何也？
血出若多若少而面色苍苍者，何也？
拔针而面色不变而烦悗者，何也？
多出血而不动摇者，何也？
愿闻其故。
岐伯曰：脉气盛而血虚者，刺之则脱气，脱气则仆。
血气俱盛而阴气多者，其血滑，刺之则射。
阳气蓄积，久留而不泻者，其血黑以浊，故不能射。
新饮而液渗于络，而未合和于血也，故血出而汁别焉。
其不新饮者，身中有水，久则为肿。
阴气积于阳，其气因于络，故刺之血未出而气先行，故肿。
阴阳之气，其新相得而未和合，因而泻之，则阴阳俱脱，表里相离，故脱色而苍苍然。
刺之血出多，色不变而烦悗者，刺络而虚经，虚经之属于阴者，阴脱，故烦悗。
阴阳相得而合为痹者，此为内溢于经，外注于络，如是者，阴阳俱有余，虽多出血而弗能虚也。
黄帝曰：相之奈何？
岐伯曰：血脉者，盛坚，横以赤，上下无常处，小者如针，大者如筋，则而泻之万全也，故无失数矣。
失数而反，各如其度。
黄帝曰：针入而肉着者，何也？
岐伯曰：热气因于针，则针热，热则内着于针，故坚焉。
