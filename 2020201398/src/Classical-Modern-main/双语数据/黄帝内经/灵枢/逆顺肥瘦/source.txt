黄帝问于岐伯曰：余闻针道于夫子，众多毕悉矣。
夫子之道，应若失而据未有坚然者也。夫子之问学熟乎？
将审察于物而心生之乎？
岐伯曰：圣人之为道者，上合于天，下合于地，中合于人事，必有明法以起度数，法式检押，乃后可传焉。
故匠人不能释尺寸而意短长，废绳墨而起平水也，工人不能置规而为圆，去矩而为方。
知用此者，固自然之物，易用之教，逆顺之常也。
黄帝曰：愿闻自然奈何？
岐伯曰：临深决水，不用功力，而水可竭也。
循拙决冲，而经可通也。
此言气之滑涩，血水清浊，行之逆顺也。
黄帝曰：愿闻人之白黑、肥瘦、小长，各有数乎？
岐伯曰：年质壮大，血气充盈，肤革坚固，因加以邪，刺此者，深而留之，此肥人也。
广肩腋项，肉薄厚皮而黑色，唇临临然，其血黑以浊，其气涩以迟。其为人也，贪于取与，刺此者，深而留之，多益其数也。
黄帝曰：刺瘦人奈何？
岐伯曰：瘦人者，皮薄色少，肉廉廉然，薄唇轻言，其血清气滑，易脱于气，易损于血，刺此者，浅而疾之。
黄帝曰：刺常人奈何？
岐伯曰：视其白黑，各为调之。
其端正敦厚者，其血气和调，刺此者，无失常数也。
黄帝曰：刺壮士真骨者奈何？
岐伯曰：刺壮士真骨，坚肉缓节监监然。
此人，重则气涩血浊，刺此者，深而留之，多益其数；劲则气滑血清，刺此者，浅而疾之。
黄帝曰：刺婴儿奈何？
岐伯曰：婴儿者，其肉脆、血少、气弱，刺此者，以毫针浅刺而疾发针，日再可也。
黄帝曰：临深决水奈何？
岐伯曰：血清气浊，疾泻之则气竭焉。
黄帝曰：循掘决冲奈何？
岐伯曰：血浊气涩，疾泻之，则经可通也。
黄帝曰：脉行之逆顺，奈何？
岐伯曰：手之三阴，从臓走手；手之三阳，从手走头；足之三阳，从头走足；足之三阴，从足走腹。
黄帝曰：少阴之脉独下行，何也？
岐伯曰：不然。
夫冲脉者，五脏六腑之海也，五脏六腑皆禀焉。
其上者，出于颃颡，渗诸阳，灌诸精。
其下者，注少阴之大络，出于气街，循阴股内廉入腘中，伏行骭骨内，下至内踝之后，属而别。其下者，并于少阴之经，渗三阴；其前者，伏行出跗属，下循跗入大趾间，渗诸络而温肌肉。
故别络结则跗上不动，不动则厥，厥则寒矣。
黄帝曰：何以明之？
岐伯曰：以言导之，切而验之，其非必动，然后仍可明逆顺之行也。
黄帝曰：窘乎哉！
圣人之为道也。
明于日月，微于毫厘，其非夫子，孰能道之也。
