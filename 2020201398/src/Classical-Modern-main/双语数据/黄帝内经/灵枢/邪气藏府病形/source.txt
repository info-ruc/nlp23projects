黄帝问于岐伯曰：邪气之中人也奈何？
岐伯答曰：邪气之中人高也。
黄帝曰：高下有度乎？
岐伯曰：身半已上者，邪中之也；身半已下者，湿中之也。
故曰：邪之中人也，无有常。
中于阴则溜于腑，中于阳则溜于经。
黄帝曰：阴之与阳也，异名同类，上下相会，经络之相贯，如环无端。
邪之中人，或中于阴，或中于阳，上下左右，无有恒常，其故何也？
岐伯曰：诸阳之会，皆在于面。
中人也，方乘虚时及新用力，若饮食汗出，腠理开而中于邪。
中于面，则下阳明。
中于项，则下太阳。
中于颊，则下少阳。
其中于膺背两胁，亦中其经。
黄帝曰：其中于阴，奈何？
岐伯答曰：中于阴者，常从臂胻始。
夫臂与胻，其阴皮薄，其肉淖泽，故俱受于风，独伤其阴。
黄帝曰：此故伤其脏乎？
岐伯答曰：身之中于风也，不必动脏。
故邪入于阴经，则其脏气实，邪气入而不能客，故还之于腑。
故中阳则溜于经，中阴则溜于腑。
黄帝曰：邪之中人臓奈何？
岐伯曰：愁忧恐惧则伤心。
形寒寒饮则伤肺，以其两寒相感，中外皆伤，故气逆而上行。
有所堕坠，恶血留内；若有所大怒，气上而不下，积于胁下，则伤肝。
有所击仆，若醉入房，汗出当风，则伤脾。
有所用力举重，若入房过度，汗出浴水，则伤肾。
黄帝曰：五脏之中风，奈何？
岐伯曰：阴阳俱感，邪乃得往。
黄帝曰：善哉。
黄帝问于岐伯曰：首面与身形也，属骨连筋，同血合于气耳。
天寒则裂地凌冰，其卒寒，或手足懈惰，然而其面不衣，何也？
岐伯答曰：十二经脉，三百六十五络，其血气皆上于面而走空窍。
其精阳气，上走于目而为睛。
其别气走于耳而为听。
其宗气上出于鼻而为臭。
其浊气出于胃，走唇舌而为味。
其气之津液，皆上熏于面，而皮又厚，其肉坚，故天气甚寒，不能胜之也。
黄帝曰：邪之中人，其病形何如？
岐伯曰：虚邪之中身也，洒淅动形。
正邪之中人也，微，先见于色，不知于身，若有若无，若亡若存，有形无形，莫知其情。
黄帝问于岐伯曰：余闻之，见其色，知其病，命曰明。按其脉，知其病，命曰神。问其病，知其处，命曰工。
余愿闻，见而知之，按而得之，问而极之，为之奈何？
岐伯答曰：夫色脉与尺之相应也，如桴鼓影响之相应也，不得相失也；此亦本末根叶之出候也，故根死则叶枯矣，色脉形肉，不得相失也。故知一则为工，知二则为神，知三则神且明矣。
黄帝曰：愿卒闻之。
岐伯答曰：色青者，其脉弦也；赤者，其脉钩也；黄者，其脉代也；白者，其脉毛；黑者，其脉石。
见其色而不得其脉，反得其相胜之脉，则死矣；得其相生之脉，则病已矣。
黄帝问于岐伯曰：五脏之所生，变化之病形何如？
岐伯答曰：先定其五色五脉之应，其病乃可别也。
黄帝曰：色脉已定，别之奈何？
岐伯曰：调其脉之缓急、小大、滑涩，而病变定矣。
黄帝曰：调之奈何？
岐伯答曰：脉急者，尺之皮肤亦急；脉缓者，尺之肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉涩者，尺之皮肤亦涩。
凡此变者，有微有甚。
故善调尺者，不待于寸，善调脉者，不待于色。
能参合而行之者，可以为上工，上工十全九；行二者，为中工，中工十全七；行一者，为下工，下工十全六。
黄帝曰：请问脉之缓急、小大、滑涩之病形何如？
岐伯曰：臣请言五脏之病变也。
心脉急甚者，为瘈瘲；微急，为心痛引背，食不下。
缓甚，为狂笑；微缓，为伏梁，在心下，上下行，时唾血。
大甚，为喉吤；微大，为心痹引背，善泪出。
小甚为善哕；微小为消瘅。
滑甚为善渴；微滑为心疝，引脐，小腹鸣。
涩甚为瘖；微涩为血溢，维厥，耳鸣，颠疾。
肺脉急甚，为癫疾；微急，为肺寒热，怠惰，咳唾血，引腰背胸，若鼻息肉不通。
缓甚，为多汗；微缓，为痿、痿、偏风，头以下汗出不可止。大甚，为胫肿；微大，为肺痹，引胸背，起恶日光。
小甚，为泄；微小，为消瘅滑甚，为息贲上气；微滑，为上下出血。
涩甚，为呕血；微涩，为鼠瘘，在颈支腋之间，下不胜其上，其应善酸矣。
肝脉急甚者，为恶言；微急，为肥气在胁下，若复杯。
缓甚，为善呕；微缓，为水瘕痹也。
大甚，为内痈，善呕衄；微大，为肝痹，阴缩，咳引小腹。
小甚，为多饮；微小，为消瘅。
滑甚，为㿉疝；微滑，为遗溺。
涩甚，为溢饮；微涩，为瘈挛筋痹。
脾脉急甚，为瘈瘲；微急，为膈中，食饮入而还出，后沃沫。
缓甚，为痿厥；微缓，为风痿，四肢不用，心慧然若无病。
大甚，为击仆；微大，为疝气，腹里大脓血在肠胃之外。
小甚，为寒热；微小为消瘅。
滑甚，为㿉癃；微滑，为虫毒蛕蝎腹热。
涩甚，为肠㿉；微涩，为内㿉，多下脓血。
肾脉急甚，为骨癫疾；微急，为沉厥奔豚，足不收，不得前后。
缓甚，为折脊；微缓，为洞，洞者，食不化，下嗌逐出。
大甚，为阴痿；微大，为石水，起脐已下至小腹腄腄然，上至胃脘，死不治。
小甚，为洞泄；微小，为消瘅。
滑甚，为癃、㿉；微滑为骨痿，坐不能起，起则目无所见。
涩甚，为大痈；微涩，为不月，沉痔。
黄帝曰：病之六变者，刺之奈何？
岐伯曰：诸急者多寒；缓者多热；大者多气少血；小者血气皆少；滑者阳气盛，微有热；涩者多血少气，微有寒。
是故刺急者，深内而久留之；刺缓者，浅内而疾发针，以去其热；刺大者，微泻其气，无出其血；刺滑者，疾发针而浅内之，以泻其阳气而去其热；刺涩者，必中其脉，随其逆顺而久留之，必先按而循之，已发针，已按其痏，无令其血出，以和其脉；诸小者，阴阳形气俱不足，勿取以针而调以甘药也。黄帝曰：余闻五脏六腑之气，荥、俞所入为合，令何道从入？入安连过？
愿闻其故。
岐伯答曰：此阳脉之别入于内，属于腑者也。
黄帝曰：荥俞与合，各有名乎？
岐伯曰：荥俞治外经，合治内腑。黄帝曰：治内腑奈何？
岐伯曰：取之于合。
黄帝曰：合各有名乎？
岐伯答曰：胃合于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉。
黄帝曰：取之奈何？
岐伯答曰：取之三里者，低跗取之；巨虚者，举足取之；委阳者，屈伸而索之；委中者，屈而取之；阳陵泉者，正竖膝，予之齐下至委阳之阳取之。
取诸外经者，揄申而从之。
黄帝曰：愿闻六腑之病。
岐伯答曰：面热者足阳明病，鱼络血者手阳明病，两跗之上脉竖陷者足阳明病，此胃脉也。
大肠病者，肠中切痛而鸣濯濯。
冬日重感于寒即泄，当脐而痛，不能久立。
与胃同候，取巨虚上廉。
胃病者，腹䐜胀，胃脘当心而痛，上肢两胁，膈咽不通，食饮不下。
取之三里也。
小肠病者，小腹痛，腰脊控睪而痛，时窘之后，当耳前热，若寒甚；若独肩上热甚，及手小指次指之间热，若脉陷者，此其候也，手太阳病也。
取之巨虚下廉。
三焦病者，腹气满，小腹尤坚，不得小便，窘急，溢则水，留即为胀。
候在足太阳之外大络，大络在太阳少阳之间，亦见于脉。
取委阳。
膀胱病者，小腹偏肿而痛，以手按之，即欲小便而不得，肩上热；若脉陷，及足小趾外廉及胫踝后皆热。
若脉陷，取委中央。
胆病者，善太息，口苦，呕宿汁，心下淡淡，恐人将捕之；嗌中吤吤然，数唾。
在足少阳之本末，亦视其脉之陷下者灸之；其寒热者取阳陵泉。
黄帝曰：刺之有道乎？
岐伯答曰：刺此者，必中气穴，无中肉节，中气穴则针游于巷，中肉节即皮肤痛。
补泻反则病益笃。中筋则筋缓，邪气不出，与其真相搏，乱而不去，反还内着。用针不审，以顺为逆也。
