黄帝曰：余闻天为阳，地为阴，日为阳，月为阴，其合之于人，奈何？
岐伯曰：腰以上为天，腰以下为地，故天为阳，地为阴，故足之十二经脉，以应为十二月，月生于水，故在下者为阴；手之十指，以应十日，日主火，故在上者为阳。
黄帝曰：合之于脉，奈何？
岐伯曰：寅者，正月之生阳也，主左足之少阳；未者，六月，主右足之少阳。
卯者，二月，主左足之太阳；午者，五月，主右足之太阳。
辰者，三月，主左足之阳明；巳者，四月，主右足之阳明，此两阳合于前，故曰阳明。
申者，七月之生阴也，主右足之少阴；丑者，十二月，主左足之少阴。
酉者，八月，主右足之太阴；子者，十一月，主左足之太阴。
戌者，九月，主右足之厥阴；亥者，十月，主左足之厥阴，此两阴交尽，故曰厥阴。
甲主左手之少阳，己主右手之少阳。
乙主左手之太阳，戊主右手之太阳。
丙主左手之阳明，丁主右手之阳明，此两火并合，故为阳明。
庚主右手之少阴，癸主左手之少阴。
辛主右手之太阴，壬主左手之太阴。
故足之阳者，阴中之少阳也；足之阴者，阴中之太阴也。
手之阳者，阳中之太阳也；手之阴者，阳中之少阴也。
腰以上者为阳，腰以下者为阴。
其于五脏也，心为阳中之太阳，肺为阳中之少阴，肝为阴中少阳，脾为阴中之至阴，肾为阴中之太阴。
黄帝曰：以治之奈何？
岐伯曰：正月、二月、三月，人气在左，无刺左足之阳。四月、五月、六月，人气在右，无刺右足之阳。
七月、八月、九月，人气在右，无刺右足之阴。十月、十一月、十二月，人气在左，无刺左足之阴。
黄帝曰：五行以东方为甲乙木，主春，春者苍色，主肝，肝者足厥阴也。今乃以甲为左手之少阳，不合于数，何也？
岐伯曰：此天地之阴阳也，非四时五行之以次行也。
且夫阴阳者，有名而无形，故数之可十，离之可百，散之可千，推之可万，此之谓也。
