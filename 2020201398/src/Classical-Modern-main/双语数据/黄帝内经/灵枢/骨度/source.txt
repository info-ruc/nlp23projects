黄帝问于伯高曰：《脉度》言经脉之长短，何以立之？
伯高曰：先度其骨节之大小、广狭、长短，而脉度定矣。
黄帝曰：愿闻众人之度。人长七尺五寸者，其骨节之大小长短各几何？
伯高曰：头之大骨围二尺六寸，胸围四尺五寸，腰围四尺二寸。
发所覆者，颅至项尺二寸。发以下至颐，长一尺。
君子终折。结喉以下至缺盆中，长四寸。
缺盆以下至𩩲骬，长九寸，过则肺大，不满则肺小。
𩩲骬以下至天枢，长八寸，过则胃大，不及则胃小。
天枢以下至横骨，长六寸半，过则回肠广长，不满则狭短。
横骨长六寸半。横骨上廉以下至内辅之上廉，长一尺八寸。内辅之上廉以下至下廉，长三寸半。内辅下廉，下至内踝，长一尺三寸。内踝以下至地，长三寸。
季胁以下至髀枢，长六寸。髀枢以下至膝中，长一尺九寸。膝以下至外踝，长一尺六寸。外踝以下至京骨，长三寸。京骨以下至地，长一寸。
耳后当完骨者，广九寸。耳前当耳门者，广一尺三寸。两颧之间，相去七寸。两乳之间，广九寸半。两髀之间，广六寸半。
足长一尺二寸，广四寸半。
肩至肘，长一尺七寸。肘至腕，长一尺二寸半。腕至中指本节，长四寸。本节至其末，长四寸半。
项发以下至背骨，长二寸半。膂骨以下至尾骶，二十一节，长三尺，上节长一寸四分分之一，奇分在下，故上七节至于膂骨，九寸八分分之七。
此众人骨之度也，所以立经脉之长短也。
是故视其经脉之在于身也，其见浮而坚，其见明而大者，多血；细而沉者，多气也。
