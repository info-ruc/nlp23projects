黄帝问曰：升降不前，气交有变，即成暴郁，余已知之。
何如预救生灵，可得却乎？
岐伯稽首再拜对曰：昭乎哉问！
臣闻夫子言，既明天元，须穷刺法，可以折郁扶运，补弱全真，泻盛蠲余，令除斯苦。
帝曰：愿卒闻之。
岐伯曰：升之不前，即有甚凶也。
木欲升而天柱窒抑之，木欲发郁亦须待时，当刺足厥阴之井。
火欲升而天蓬窒抑之，火欲发郁亦须待时，君火相火同刺包络之荥。
土欲升而天冲窒抑之，土欲发郁亦须待时，当刺足太阴之俞。
金欲升而天英窒抑之，金欲发郁亦须待时，当刺手太阴之经。
水欲升而天芮窒抑之，水欲发郁亦须待时，当刺足少阴之合。
帝曰：升之不前，可以预备。愿闻其降，可以先防。
岐伯曰：既明其升，必达其降也。
升降之道，皆可先治也。
木欲降而地皛窒抑之，降而不入，抑之郁发，散而可得位，降而郁发，暴如天间之待时也，降而不下，郁可速矣，降可折其所胜也。
当刺手太阴之所出，刺手阳明之所入。
火欲降而地玄窒抑之，降而不入，抑之郁发，散而可矣，当折其所胜，可散其郁。
当刺足少阴之所出，刺足太阳之所入。
土欲降而地苍窒抑之，降而不下，抑之郁发，散而可入，当折其胜，可散其郁。
当刺足厥阴之所出，刺足少阳之所入。
金欲降而地彤窒抑之，降而不下，抑之郁发，散而可入，当折其胜，可散其郁。
当刺心包络所出，刺手少阳所入也。
水欲降而地阜窒抑之，降而不下，抑之郁发，散而可入，当折其土，可散其郁。当刺足太阴之所出，刺足阳明之所入。
帝曰：五运之至，有前后与升降往来，有所承抑之，可得闻刺法乎？
岐伯曰：当取其化源也。
是故太过取之，不及资之。
太过取之，次抑其郁，取其运之化源，令折郁气，不及扶资，以扶运气，以避虚邪也。
资取之法，令出《密语》。
黄帝问曰：升降之刺，以知其要。愿闻司天未得迁正，使司化之失其常政，即万化之或其皆妄。
然与民为病，可得先除。欲济羣生，愿闻其说。
岐伯稽首再拜曰：悉乎哉问！
言其至理。圣念慈悯，欲济群生，臣乃尽陈斯道，可申洞微。
太阳复布，即厥阴不迁正，不迁正气塞于上，当泻足厥阴之所流。
厥阴复布，少阴不迁正，不迁正即气塞于上，当刺心包络脉之所流。
少阴复布，太阴不迁正，不迁正即气留于上，当刺足太阴之所流。
太阴复布，少阳不迁正，不迁正则气塞未通，当刺手少阳之所流。
少阳复布，则阳明不迁正，不迁正则气未通上，当刺手太阴之所流。
阳明复布，太阳不迁正，不迁正则复塞其气，当刺足少阴之所流。帝曰：迁正不前，以通其要。愿闻不退，欲折其余，无令过失，可得明乎？
岐伯曰：气过有余，复作布正，是名不退位也。
使地气不得后化，新司天未可迁正，故复布化令如故也。
巳亥之岁，天数有余，故厥阴不退位也。
风行于上，木化布天，当刺足厥阴之所入。
子午之岁，天数有余，故少阴不退位也。热行于上，火余化布天，当刺手厥阴之所入。
丑未之岁，天数有余，故太阴不退位也。湿行于上，雨化布天，当刺足太阴之所入。
寅申之岁，天数有余，故少阳不退位也。热行于上，火化布天，当刺手少阳之所入。
卯酉之岁，天数有余，故阳明不退位也。金行于上，燥化布天，当刺手太阴之所入。
辰戌之岁，天数有余，故太阳不退位也。寒行于上，凛水化布天，当刺足少阴之所入。
故天地气逆，化成民病，以法刺之，预可平疴。
黄帝问曰：刚柔二干，失守其位，使天运之气皆虚乎？
与民为病，可得平乎？
岐伯曰：深乎哉问！
明其奥旨，天地迭移，三年化疫，是谓根之可见，必有逃门。
假令甲子，刚柔失守，刚未正，柔孤而有亏，时序不令，即音律非从，如此三年，变大疫也。
详其微甚，察其浅深，欲至而可刺，刺之。
当先补肾俞，次三日，可刺足太阴之所注。
又有下位己卯不至，而甲子孤立者，次三年作土疠，其法补泻，一如甲子同法也。
其刺以毕，又不须夜行及远行，令七日洁，清净斋戒，所有自来。
肾有久病者，可以寅时面向南，净神不乱思，闭气不息七遍；以引颈咽气顺之，如咽甚硬物，如此七遍后，饵舌下津令无数。
假令丙寅，刚柔失守，上刚干失守，下柔不可独主之，中水运非太过，不可执法而定之，布天有余，而失守上正，天地不合，即律吕音异，如此即天运失序，后三年变疫。
详其微甚，差有大小，徐至即后三年，至甚即首三年，当先补心俞，次五日，可刺肾之所入。
又有下位地甲子辛巳柔不附刚，亦名失守，即地运皆虚，后三年变水疠，即刺法皆如此矣。
其刺如毕，慎其大喜欲情于中，如不忌，即其气复散也，令静七日，心欲实，令少思。
假令庚辰，刚柔失守，上位失守，下位无合，乙庚金运，故非相招，布天未退，中运胜来，上下相错，谓之失守，姑洗林钟，商音不应也。如此则天运化易，三年变大疫。
详其天数，差有微甚，微即微，三年至；甚即甚，三年至。
当先补肝俞，次三日，可刺肺之所行。
刺毕，可静神七日，慎勿大怒，怒必真气却散之。
又或在下地甲子乙未失守者，即乙柔干，即上庚独治之，亦名失守者，即天运孤主之，三年变疠，名曰金疠，其至待时也。
详其地数之等差，亦推其微甚，可知迟速耳。
诸位乙庚失守，刺法同，肝欲平，即勿怒。
假令壬午，刚柔失守，上壬未迁正，下丁独然，即虽阳年，亏及不同，上下失守，相招其有期，差之微甚，各有其数也。律吕二角，失而不和，同音有日，微甚如见，三年大疫。
当刺脾之俞，次三日，可刺肝之所出也。
刺毕，静神七日，勿大醉歌乐，其气复散，又勿饱食，勿食生物。
欲令脾实，气无滞饱，无久坐，食无太酸，无食一切生物，宜甘宜淡。
又或地下甲子丁酉失守其位，未得中司，即气不当位，下不与壬奉合者，亦名失守，非名合德，故柔不附刚，即地运不合，三年变疠，其刺法一如木疫之法。
假令戊申，刚柔失守，戊癸虽火运，阳年不太过也，上失其刚，柔地独主，其气不正，故有邪干，迭移其位，差有浅深，欲至将合，音律先同，如此天运失时，三年之中，火疫至矣。
当刺肺之俞。
刺毕，静神七日，勿大悲伤也，悲伤即肺动，而其气复散也。人欲实肺者，要在息气也。
又或地下甲子癸亥失守者，即柔失守位也，即上失其刚也，即亦名戊癸不相合德者也，即运与地虚，后三年变疠，即名火疠。
是故立地五年，以明失守，以穷法刺，于是疫之与疠，即是上下刚柔之名也，穷归一体也，即刺疫法，只有五法，是总其诸位失守，故只归五行而统之也。
黄帝曰：余闻五疫之至，皆相染易，无问大小，病状相似，不施救疗，如何可得不相移易者？
岐伯曰：不相染者，正气存内，邪不可干，避其毒气，天牝从来，复得其往，气出于脑，即不邪干。
气出于脑，即室先想心如日，欲将入于疫室，先想青气自肝而出，左行于东，化作林木；次想白气自肺而出，右行于西，化作戈甲；次想赤气自心而出，南行于上，化作焰明；次想黑气自肾而出，北行于下，化作水；次想黄气自脾而出，存于中央，化作土。
五气护身之毕，以想头上如北斗之煌煌，然后可入于疫室。
又一法，于春分之日，日未出而吐之。
又一法，于雨水日后，三浴以药泄汗。
又一法，小金丹方：辰砂二两，水磨雄黄一两，叶子雌黄一两，紫金半两，同入合中，外固，了地一尺筑地实，不用炉，不须药制，用火二十斤煅之也，七日终。
候冷七日取，次日出合子，埋药地中七日取出。
顺日研之三日，炼白沙蜜为丸，如梧桐子大，每日望东吸日华气一口，冰水下一丸，和气咽之，服十粒，无疫干也。
黄帝问曰：人虚即神游失守位，使鬼神外干，是致夭亡，何以全真？
愿闻刺法。
岐伯稽首再拜曰：昭乎哉问！
谓神移失守，虽在其体，然不致死，或有邪干，故令夭寿。
只如厥阴失守，天以虚，人气肝虚，感天重虚，即魂游于上，邪干厥大气，身温犹可刺之，刺其足少阳之所过，复刺肝之俞。
人病心虚，又遇君相二火司天失守，感而三虚，遇火不及，黑尸鬼犯之，令人暴亡，可刺手少阳之所过，复刺心俞。
人脾病，又遇太阴司天失守，感而三虚，又遇土不及，青尸鬼邪犯之于人，令人暴亡，可刺足阳明之所过，复刺脾之俞。
人肺病，遇阳明司天失守，感而三虚，又遇金不及，有赤尸鬼干人，令人暴亡，可刺手阳明之所过，复刺肺俞。
人肾病，又遇太阳司天失守，感而三虚，又遇水运不及之年，有黄尸鬼干犯人正气，吸人神魂，致暴亡，可刺足太阳之所过，复刺肾俞。
黄帝问曰：十二脏之相使，神失位，使神彩之不圆，恐邪干犯，治之可刺，愿闻其要。
岐伯稽首再拜曰：悉乎哉问！
至理道真宗，此非圣帝，焉究斯源，是谓气神合道，契符上天。
心者，君主之官，神明出焉，可刺手少阴之源。
肺者，相傅之官，治节出焉，可刺手太阴之源。
肝者，将军之官，谋虑出焉，可刺足厥阴之源。
胆者，中正之官，决断出焉，可刺足少阳之源。
膻中者，臣使之官，喜乐出焉，可刺心包络所流。
脾为谏议之官，知周出焉，可刺脾之源。
胃为仓廪之官，五味出焉，可刺胃之源。
大肠者传道之官，变化出焉，可刺大肠之源。
小肠者受盛之官，化物出焉，可刺小肠之源。
肾者作强之官，伎巧出焉，刺其肾之源。
三焦者，决渎之官，水道出焉，刺三焦之源。
膀胱者，州都之官，精液藏焉，气化则能出矣，刺膀胱之源。
凡此十二官者，不得相失也。是故刺法有全神养真之旨，亦法有修真之道，非治疾也。
故要修养和神也，道贵常存，补神固根，精气不散，神守不分，然即神守而虽不去，亦全真，人神不守，非达至真，至真之要，在乎天玄，神守天息，复入本元，命曰归宗。
