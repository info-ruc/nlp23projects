黄帝问曰：五脏六腑，寒热相移者何？
岐伯对曰：肾移寒于肝，痈肿、少气。
脾移寒于肝，痈肿、筋挛。
肝移寒于心，狂，隔中。
心移寒于肺，肺消。肺消者，饮一溲二，死不治。
肺移寒于肾，为涌水。涌水者，按腹不坚，水气客于大肠，疾行则鸣濯濯，如囊裹浆，水之病也。
脾移热于肝，则为惊衄。
肝移热于心，则死。
心移热于肺，传为鬲消。
肺移热于肾，传为柔痓。
肾移热于脾，传为虚，肠澼，死不可治。
胞移热于膀胱，则癃，溺血。
膀胱移热于小肠，鬲肠不便，上为口糜。
小肠移热于大肠，为虙瘕，为沉。
大肠移热于胃，善食而瘦，又谓之食亦。
胃移热于胆，亦曰食亦。
胆移热于脑，则辛頞鼻渊，鼻渊者，浊涕下不止也，传为衄蔑、瞑目。
故得之气厥也。
