行非恒者，天禁之；爽事，地禁之；失令者，君禁之。
三者既修，国家几矣。地之禁，不堕高，不增下；毋服川，毋逆土；毋逆土功，毋壅民明。
进不氐，立不让，径遂凌节，是谓大凶。
人道刚柔，刚不足以，柔不足恃。
刚强而虎质者丘，康沉而流湎者亡；宪古章物不实者死，专利及削浴以大居者虚。
天道寿寿，播于下土，施于九州。
是故王公慎令，民知所由。
天有恒日，民自则之。爽则损命，环自服之。
天之道也。
