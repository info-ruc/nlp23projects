黄帝问阉冉曰：吾欲布施五正，焉止焉始？
对曰：始在于身，中有正度，后及外人。外内交接，乃正于事之所成。
黄帝曰：吾既正既静，吾国家愈不定。
若何？对曰：后中实而外正，何患不定？
左执规，右执矩，何患天下？
男女毕迵，何患于国？
五正既布，以司五明。左右执规，以待逆兵。
黄帝曰：吾身未自知，若何？
对曰：后身未自知，乃深伏于渊，以求内刑。
内刑已得，后乃自知屈其身。
黄帝曰：吾欲屈吾身，屈吾身若何？
对曰：道同者，其事同；道异者，其事异。
今天下大争，时至矣，后能慎勿争乎？
黄帝曰：勿争若何？
对曰：怒者血气也，争者脂肤也。
怒若不发，浸廪是为痈疽。
后能去四者，枯骨何能争矣。
黄帝于是辞其国大夫，上于博望之山，谈卧三年以自求也。
战哉，阉冉乃上起黄帝曰：可矣。
夫作争者凶，不争者亦无成功。
何不可矣？
黄帝于是出其锵钺，奋其戎兵，身提鼓枹，以遇蚩尤，因而擒之。
帝箸之盟，盟曰：反义逆时，其刑视蚩尤。
反义背宗，其法死亡以穷。
