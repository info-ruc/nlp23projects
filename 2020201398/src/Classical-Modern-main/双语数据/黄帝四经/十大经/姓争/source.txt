高阳问力黑曰：天地已成，黔首乃生。
莫循天德，谋相覆倾。
吾甚患之，为之若何？力黑对曰：勿忧勿患，天制固然。
天地已定，蚑蛲毕争。作争者凶，不争亦毋以成功。
顺天者昌，逆天者亡。
毋逆天道，则不失所守。
天地已成，黔首乃生。
胜生已定，敌者生争，不谌不定。
凡谌之极，在刑与德。
刑德皇皇，日月相望，以明其当。
望失其当，环视其殃。
天德皇皇，非刑不行；缪缪天刑，非德必倾。
刑德相养，逆顺若成。
刑晦而德明，刑阴而德阳，刑微而德彰。
其明者以为法，而微道是行。
明明至微，时反以为几。天道环周，于人反为之客。
争作得时，天地与之。争不衰，时静不静，国家不定。
可作不作，天稽环周，人反为之客。
静作得时，天地与之；静作失时，天地夺之。
