诸库藏兵之国，皆有兵道。
世兵道三：有为利者，有为义者，有行忿者。
所谓为利者，见生民有饥，国家不暇，上下不当，举兵而裁之，唯无大利，亦无大害焉。
所谓为义者，伐乱禁暴，起贤废不肖，所谓义也。
义者，众之所死也。
是故以国攻天下，万乘之主兼希不自此始，鲜能终之；非心之恒也，穷而反矣。
所谓行忿者，心虽忿，不能徒怒，怒必有为也。
成功而无以求也，即兼始逆矣，非道也。
道之行也，由不得已。
由不得已，则无穷。
故丐者，摭者也；禁者，使者也：是以方行不留。
