黄帝问力黑曰：大庭氏之有天下也，不辨阴阳，不数日月，不志四时，而天开以时，地成以财。
其为之若何？
力黑曰：大庭之有天下也，安徐正静，柔节先定。
委燮恭俭，卑约主柔，常后而不先。
体正信以仁，慈惠以爱人，端正勇，弗敢以先人。
中情不流，执一毋求。
刑于女节，所生乃柔。
故安静正德，好德不争。
立于不敢，行于不能。战示不敢，明示不能。
守弱节而坚之，胥雄节之穷而因之。
若此者其民劳不僈，饥不怠，死不怨。
不旷其众，不为兵邾，不为乱首，不为怨媒，不阴谋，不擅断疑，不谋削人之野，不谋劫人之宇。
慎案其众，以随天地之从。
不擅作事，以待逆节所穷。
见地夺力，天逆其时，因而饰之，事环克之。
若此者，战胜不报，取地不反，战胜于外，福生于内，用力甚少，名声章名，顺之至也。
