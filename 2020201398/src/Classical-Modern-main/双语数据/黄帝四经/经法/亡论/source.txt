凡犯禁绝理，天诛必至。
一国而服六危者，灭；一国而服三不辜者，死；废令者，亡；一国而服三壅者，亡地更君；一国之君而服三凶者，祸反自及也。
上溢者死，下溢者刑。
德薄而功厚者隳，名禁而不匡者死。
抹利，襦传，达刑，为乱首，为怨媒：此五者，祸皆反自及也。
守国而恃其地险者削，用国而恃其强者弱。
兴兵失理，所伐不当，天降二殃。
逆节不成，是谓得天；逆节果成，天将不盈其命而重其刑。
赢极必静，动举必正。
赢极而不静，是谓失天；动举而不正，是谓后命。
大杀服民，戮降人，刑无罪，祸皆反自及也。
所伐当罪，其福五之；所伐不当，其祸十之。
国受兵而不知固守，下邪恒以地界为私者保。
救人而弗能存，反为祸门，是谓危根。
声华实寡，危国亡土。
夏起大土功，命曰绝理。
犯禁绝理，天诛必至。
六危：一曰嫡子父，二曰大臣主，三曰谋臣外其志，四曰听诸侯之废置，五曰左右比周以壅塞，六曰父兄党以拂。
六危不胜，祸及于身。
三不辜：一曰妄杀贤，二曰杀服民，三曰刑无罪：此三不辜。
三壅：内位胜谓之塞，外位胜谓之拂；外内皆胜则君孤直。以此有国，守不固，战不克。此谓一壅。
从中令外谓之惑，从外令中谓之贼。
外内遂争，则危都国：此谓二壅。
一人擅主，命曰蔽光。
从中外周，此谓重壅。外内为一，国乃更。此谓三壅。
三凶：一曰好凶器，二曰行逆德，三曰纵心欲：此谓三凶。
昧天下之利，受天下之患；昧一国之利者，受一国之祸。
约而背之，谓之襦传。
伐当罪，见利而反，谓之达刑。
上杀父兄，下走子弟，谓之乱首。
外约不信，谓之怨媒。有国将亡，当罪复昌。
