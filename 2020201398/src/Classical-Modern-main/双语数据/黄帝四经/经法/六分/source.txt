观国者观主，观家者观父。
能为国则能为主，能为家则能为父。
凡观国，有六逆：其子父，其臣主，虽强大不王。
其谋臣在外位者，其国不安，其主不悟，则社稷残。
其主失位则国无本，臣不失处则下有根，国忧而存；主失位则国荒，臣失处则令不行，此之谓颓国。
主暴则生杀不当，臣乱则贤不肖并立，此谓危国。
主两则失其明，男女争威，国有乱兵，此谓亡国。
嫡子父，命曰上怫，群臣离志；大臣主，命曰雍塞：在强国削，在中国破，在小国亡。
主失位，臣不失处，命曰外根，将与祸邻：在强国忧，在中国危，在小国削；主失位，臣失处，命曰无本，上下无根，国将大损：在强破，在中国亡，在小国灭。
主暴臣乱，命曰大荒，外戎内戎，天将降殃：国无大小，有者灭亡。
主两，男女分威，命曰大麋，国中有师：在强国破，在中国亡，在小国灭。
凡观国，有六顺：主不失其位则国有本，臣失其处则下无根，国忧而存。
主惠臣忠者，其国安。
主主臣臣，上下不囗者，其国强。
主执度，臣循理者，其国霸昌。
主得位臣辐属者王。
六顺六逆乃存亡兴坏之分也。主上执六分以生杀，以赏罚，以必伐。
天下太平，正以明德，参之于天地，而兼覆载而无私也，故王天下。
王天下者之道，有天焉，有地焉，有人焉，三者参用之，然后而有天下矣。
为人主，南面而立。臣肃敬，不敢蔽其主。
下比顺，不敢蔽其上。
万民和辑而乐为其主上用，地广人众兵强，天下无敌。
文德究于轻细，武刃于当罪，王之本也。
然而不知王术，不王天下。
知王术者，驱骋驰猎而不禽荒，饮食喜乐而不湎康，玩好嬛好而不惑心，俱与天下用兵，费少而有功，战胜而令行。
故福生于内，则国富而民昌。
圣人其留，天下其与。不知王术者，驱骋驰猎则禽荒，饮食喜乐而湎康，玩好嬛好则惑心，俱与天下用兵，费多而无功，战胜而令不行。
故福失于内，财去而仓廪空虚，与天相逆，则国贫而民荒。
至圣之人弗留，天下弗与。
如此而又不能重士而师有道，则国人之国矣。
