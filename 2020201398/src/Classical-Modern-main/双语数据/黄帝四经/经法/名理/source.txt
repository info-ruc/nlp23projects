道者，神明之原也。
神明者，处于度之内而见于度之外者也。
处于度之内者，不言而信；见于度之外者，言而不可易也。
处于度之内者，静而不可移也；见于度之外者，动而不可化也。静而不移，动而不化，故曰神。
神明者，见知之稽也。
有物始生，建于地而溢于天，莫见其形，大盈终天地之间而莫知其名。
莫能见知，故有逆成；物乃下生，故有逆刑，祸及其身。
养其所以死，伐其所以生。伐其本而离其亲，伐其与而败其根。
后必乱而卒于无名。
如燔如倅，事之反也；如遥如骄，生之反也。凡物群财，超长非恒者，其死必应之。
三者皆动于度之外，而欲成功者也，功必不成，祸必反自及也。
以刚为柔者活，以柔为刚者伐。
重柔者吉，重刚者灭。
诺者言之符也，已者言之绝也。
已诺不信，则知大惑矣。
已诺必信，则处于度之内也。
天下有事，必审其名。
名理者，循名究理之所之，是必为福，非必为灾。
是非有分，以法断之；虚静谨听，以法为符。
审察名理终始，是谓究理。唯公无私，见知不惑，乃知奋起。
故执道者之观于天下也，见正道循理，能与曲直，能与终始。
故能循名究理。
形名出声，声实调和。祸灾废立，如影之随形，如响之随声，如衡之不藏重与轻。
故唯执道者能虚静公正，乃见正道，乃得名理之诚。
乱积于内而称失于外者伐，亡形成于内而举失于外者灭，逆则上溢而不知止者亡。
国举袭虚，其事若不成，是谓得天；其若果成，身必无名。
重逆以荒，守道是行，国危有殃。
两逆相攻，交相为殃，国皆危亡。
