君臣易位谓之逆，贤不肖并立谓之乱，动静不时谓之逆，生杀不当谓之暴。
逆则失本，乱则失职，逆则失天，暴则失人。失本则损，失职则侵，失天则饥，失人则疾。
周迁动作，天为之稽。天道不远，入与处，出与反。君臣当位谓之静，贤不肖当位谓之正，动静参于天地谓之文，诛禁时当谓之武。
静则安，正则治，文则明，武则强。
安则得本，治则得人，明则得天，强则威行。
参于天地，合于民心。文武并立，命之曰上同。
审知四度，可以定天下，可安一国。
顺治其内，逆用于外，功成而伤。
逆治其内，顺用于外，功成而亡。
内外皆逆，是谓重殃，身危为戮，国危破亡。
内外皆顺，功成而不废，后不逢殃。
声华实寡者，庸也。
顺者，动也。正者，事之根也。
执道循理，必从本始，顺为经纪。
禁伐当罪，必中天理。
背约则窘，达刑则伤。背逆合当，为若有事，虽无成功，亦无天殃。
毋止生以死，毋御死以生，毋为虚声。
声溢于实，是谓灭名。
极阳以杀，极阴以生，是谓逆阴阳之命。
极阳杀于外，极阴生于内。已逆阴阳，又逆其位，大则国亡，小则身受其殃。
故因阳伐死，因阴建生。当者有数，极而反，盛而衰：天地之道也，人之理也。
逆顺同道而异理，审知逆顺，是谓道纪。
以强下弱，何国不克；以贵下贱，何人不得；以贤下不肖，何事不治。
规之内曰圆，矩之内曰方，悬之下曰正，水之上曰平；尺寸之度曰大小短长，权衡之称曰轻重不爽，斗石之量曰少多有数，绳墨之立曰曲直有度。八度者，用之稽也。
日月星辰之期，四时之度，动静之立，外内之处，天之稽也。
高下不蔽其形，美恶不匿其情，地之稽也。
君臣不失其位，士不失其处，任能毋过其所长，去私而立公，人之稽也。美恶有名，逆顺有形，情伪有实，王公执之以为天下正。
因天时，伐天悔，谓之武。
武刃而以文随其后，则有成功矣，用二文一武者王。
其主道，离人理，处狂惑之位处而不悟，身必有戮。
柔弱者无罪而几，不及而趯，是谓柔弱。
刚正而强者临罪而不究。
名功相抱，是故长久。
名功不相抱，名进实退，是谓失道，其卒必有身咎。
黄金珠玉藏积，怨之本也。
女乐玩好燔材，乱之基也。
守怨之本，养乱之基，虽有圣人，不能为谋。
