国失其次，则社稷大匡。
夺而无予，国不遂亡。
不尽天极，衰者复昌。诛禁不当，反受其殃。
禁伐当罪当亡，必虚其国，兼之而勿擅，是谓天功。
天地无私，四时不息。天地立，圣人故载。
过极失当，天将降殃。
人强胜天，慎避勿当。
天反胜人，因与俱行。
先屈后伸，必尽天极，而毋擅天功。
兼人之国，修其国郭，处其廊庙，听其钟鼓，利其资财，妻其子女，是谓重逆以荒，国危破亡。
故唯圣人能尽天极，能用天当。
天地之道，不过三功。
功成而不止，身危有殃。
故圣人之伐也，兼人之国，堕其城郭，焚其钟鼓，布其资财，散其子女，裂其地土，以封贤者。是谓天功。
功成不废，后不逢殃。
毋阳窃，毋阴窃，毋土敝，毋故执，毋党别。
阳窃者天夺其光，阴窃者土地荒，土敝者天加之以兵，人执者流之四方，党别者外内相攻。
阳窃者疾，阴窃者饥；土敝者亡地，人执者失民，党别者乱，此谓五逆。
五逆皆成，乱天之经，逆地之纲，变故乱常，擅制更爽，心欲是行，身危有殃。
是谓过极失当。
