始于文而卒于武，天地之道也；四时有度，天地之理也；日月星辰有数，天地之纪也。
三时成功，一时刑杀，天地之道也；四时而定，不爽不忒，常有法式，天地之理也；一立一废，一生一杀，四时代正，终而复始，人事之理也。
逆顺是守，功溢于天，故有死刑。
功不及天，退而无名；功合于天，名乃大成。
人事之理也。顺则生，理则成，逆则死，失则无名。
背天之道，国乃无主。
无主之国，逆顺相攻。
伐本隳功，乱生国亡。
为若得天、亡地、更君；不循天常，不节民力，周迁而无功。
养死伐生，命曰逆成。不有人戮，必有天刑。
逆节始生，慎毋戡正，彼且自抵其刑。
故执道者之观于天下也，必审观事之所始起，审其形名。
形名已定，逆顺有位，死生有分，存亡兴坏有处，然后参之于天地之恒道，乃定祸福死生存亡兴坏之所在。
是故万举不失理，论天下无遗策。
故能立天子，置三公，而天下化之：之谓有道。
