道生法。法者，引得失以绳，而明曲直者也。
执道者，生法而弗敢犯也，法立而弗敢废。
能自引以绳，然后见知天下而不惑矣。
虚无形，其裻冥冥，万物之所从生。
生有害，曰欲，曰不知足。
生必动，动有害，曰不时，曰时而。
动有事，事有害，曰逆，曰不称，不知所为用。
事必有言，言有害，曰不信，曰不知畏人，曰自诬，曰虚夸，以不足为有余。
故同出冥冥，或以死，或以生；或以败，或以成。
祸福同道，莫知其所从生。
见知之道，唯虚无有；虚无有，秋毫成之，必有形名；形名立，则黑白之分已。
故执道者之观于天下也，无执也，无处也，无为也，无私也。
是故天下有事，无不自为形名声号矣。
形名已立，声号已建，则无所逃迹匿正矣。
公者明，至明者有功。
至正者静，至静者圣。
无私者知，至知者为天下稽。
称以权衡，参以天当，天下有事，必有巧验。
事如直木，多如仓粟。斗石已具，尺寸已陈，则无所逃其神。
故曰：度量已具，则治而制之矣。
绝而复属，亡而复存，孰知其神。
死而复生，以祸为福，孰知其极。
反索之无形，故知祸福之所从生。
应化之道，平衡而止。轻重不称，是谓失道。
天地有恒常，万民有恒事，贵贱有恒位，畜臣有恒道，使民有恒度。
天地之恒常，四时、晦明、生杀、輮刚。
万民之恒事，男农、女工。
贵贱之恒位，贤不肖不相放。
畜臣之恒道，任能母过其所长。
使民之恒度，去私而立公。
变恒过度，以奇相御。正奇有位，而名弗去。凡事无大小，物自为舍。
逆顺死生，物自为名。名形已定，物自为正。
故唯执者能上明于天之反，而中达君臣之半，密察于万物之所终始，而弗为主。故能至素至精，悎弥无形，然后可以为天下正。
