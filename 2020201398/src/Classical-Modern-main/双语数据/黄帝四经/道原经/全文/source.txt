恒先之初，迥同太虚。虚同为一，恒一而止。
湿湿梦梦，未有明晦。
神微周盈，精静不熙。
古未有以。万物莫以。
古无有刑，太迥无名。
天弗能复，地弗能载。
小以成小，大以成大。
盈四海之内，又包其外。在阴不腐，在阳不焦。
一度不变，能适规侥。鸟得而蜚，鱼得而流，兽得而走。万物得之以生，百事得之以成。人皆以之，莫知其名。
人皆用之，莫见其刑。一者其号也。
虚其舍也，无为其素也，和其用也。
是故上道高而不可察也，深而不可则也。
显明弗能为名，广大弗能为刑，独立不偶，万物莫之能令。
天地阴阳，时日月，星辰云气规行侥重动，戴根之徒，皆取生，道弗为益少；皆反焉，道弗为益多。
坚强而不，，柔弱而不可化。
精微之所不能至，稽极之所不能过。
故唯圣人能察无刑，能听无。知虚之实，后能大虚。
乃通天地之精，通同而无间，周袭而不盈。
服此道者，是胃能精。
明者固能察极，知人之所不能知，人服人之所不能得。
是胃察稽知□极。圣王用此，天下服。
无好无亚。上用□□而民不麋惑。
其分，而万民不争。
授之以其名，而万物自定。不为治劝，不为乱解。
广大弗务，及也。
深微弗索，得也。
□为一而不化。得道之本，握少以知多。
得事之要，操正以政畸。前知大古，后□精明。
