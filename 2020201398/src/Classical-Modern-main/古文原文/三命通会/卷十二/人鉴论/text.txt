洪蒙肇判，甲子攸生。<br/>二十二字之用无穷，百万千人之命可考。<br/>日生为主，年长为君。<br/>先论根本虚实，次论岁运强弱。<br/>森列三才，妙在权衡。<br/>轻重包罗八卦，自存规矩方圆。<br/>天道尚有盈亏；人事岂无反覆。<br/>或始贫而终富，或先败而後兴。<br/>当舍短而从长，勿取彼而弃此。<br/>四柱俱嫌一字，大醇亦求小疵。<br/>详察其源，勿轻以断。<br/>官在禄乡，伊尹负阿衡之位。<br/>时居贵地，傅说兴作相之臣。<br/>生逢贵格，入仕为台阁之尊。<br/>重遇鬼局，乐道有山林之兴。是知：<br/>居官居贵，五行醇而不疵。<br/>多滞多忧，八字杂而又战。<br/>根甘裔苦，贾谊屈於长沙。<br/>源浊流清，太公兴於渭水。<br/>禄马同乡，而会登台鼎。<br/>煞印重旺，而早入科名。<br/>比肩重遇，宜嗟范子之贫。<br/>印绶叠逢，可比老彭之寿。<br/>夹官夹贵，日时值而峻宇雕梁。<br/>劫财夺马，岁时逢雨蓬门瓮牖。<br/>嗣位逢克绝，鹊之巢而鸠之居。<br/>妻位犯煞伤，鸾之孤而鹄之寡。<br/>运行背禄，昔日富而今日贫。<br/>命遇旺财，昨日悲而今日笑。<br/>四柱坐学堂之上，回也不愚。<br/>三元助墓库之中，子之好学。<br/>年伤官贵，才高那解成名。<br/>时值偏官，家富又添好子。<br/>庚行丙地，祷尔於只；<br/>壬入戊乡，胡不遄死？<br/>伯牛有疾，缘战克以交差。<br/>司马何忧，盖比和而无位。<br/>身中衰弱，逢吉运以为凶。<br/>命坐坚实，遇祸年而反福。<br/>煞虽重而多合，何伤日月之明。<br/>禄虽显而有失，难际风云之会。<br/>遇而不遇，庚辛在壬癸之乡。<br/>忧而不忧，甲乙行丙丁之地。<br/>或若生逢绝败，郑谷归耕。<br/>禄马病衰，冯唐皓首。<br/>九宫旺相，难逃邀我於桑中。<br/>四柱合和，未免题诗於叶上。<br/>西施貌美，自身多带长生。<br/>绿珠坠楼，凶恶又逢七煞。<br/>孤鸾入命，夫哭妇而妇哭夫。<br/>烟花绊身，女求男而男求女。<br/>头目陷，而肢体相亏。<br/>财帛耗，而田宅有害。<br/>生时若遇刑冲，一生屡空。<br/>岁月若临劫夺，百岁孤寒。<br/>财入财窠，不贵即当大富。<br/>煞居太岁，居安可不虑危。<br/>乃若官星透露，未可便作贵推。<br/>煞星下攻，曷可便为凶断？<br/>大抵贵禄喜逢於印绶，刑煞宜值於制合。<br/>是以当忧不忧，闻喜不喜。<br/>考其根而明其实，论其始而究其终。<br/>是以妻宫有克，少年无早娶之人。<br/>儿位逢伤，末岁损成家之子。<br/>平生不吉，而寿算椿松。<br/>财禄带多，而福姿蒲柳。<br/>源清者，其流必远。本壮者，其叶必荣。<br/>三命冠群，不至贵即当大富。<br/>九宫陷溺，怕凶运又怕凶年。<br/>千条万绪，当求不见之形。<br/>百派一源，贵得弥身之地。<br/>详陈本末，备察盈亏。<br/>後之君子，幸勿忽诸。
