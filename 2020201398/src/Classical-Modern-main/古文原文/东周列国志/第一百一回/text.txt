<strong>秦王灭周迁九鼎廉颇败燕杀二将</strong>
话说郑安平以兵降魏，应侯范睢是个荐主，法当从坐，于是席藁待罪。秦王曰： 任安平者，本出寡人之意，与丞相无干。 再三抚慰，仍令复职。群臣纷纷议论，秦王恐范睢心上不安，乃下令国中曰： 郑安平有罪，族灭勿论，如有再言其事者，即时斩首！ 国人乃不敢复言。
秦王赐范睢食物，比常有加，应侯甚不过意，欲说秦王灭周称帝，以此媚之。于是使张唐为大将伐韩，欲先取阳城，以通三川之路。
再说楚考烈王闻信陵君大破秦军，春申君黄歇无功，班师而还，叹曰： 平原 合纵 之谋，非妄言也，寡人恨不得信陵君为将，岂忧秦人哉！ 
春申君有惭色，进曰： 向者 合纵 之议，大王为长；今秦兵新挫，其气已夺，大王诚发使约会列国，并力攻秦；更说周王奉以为主，挟天子以声诛讨，五伯之功，不足道矣。 
楚王大喜，即遣使如周，以伐秦之谋告赧王。赧王已闻秦王欲通三川，意在伐周，今日伐秦，正合著《兵法》 先发制人 之语，如何不从？楚王乃与五国定纵约，刻期大举。
时周赧王一向微弱，虽居天子之位，徒守空名，不能号令，韩、赵分周地为二，以雒邑之河南王城为西周，以巩附成周为东周，使两周公治之。赧王自成周迁于王城，依西周公以居，拱手而已。
至是，欲发兵攻秦，命西周公签丁为伍，仅得五六千人，尚不能给车马之费，于是访国中有钱富民，借贷以为军资，与之立券，约以班师之日，将所得卤获，出息偿还。
西周公自将其众，屯于伊阙，以待诸侯之兵。
时韩方被兵，自顾不暇；赵初解围，余畏未息；齐与秦和好，不愿同事；惟燕将乐闲，楚将景阳二枝兵先到，俱列营观望。
秦王闻各国人心不一，无进取之意，益发兵助张唐攻下阳城，别遣将军嬴樛，耀兵十万于函谷关之外。燕、楚之兵约屯三月有余，见他兵不集，军心懈怠，遂各班师。
西周公亦引兵归，赧王出兵一番，徒费无益。富民俱执券索偿，日攒聚宫门，哗声直达内寝，赧王惭愧，无以应之，乃避于高台之上，后人因名其台曰： 避债台 。
却说秦王闻燕，楚兵散，即命嬴樛与张唐合兵，取路阳城，以攻西周。赧王兵粮两缺，不能守御，欲奔三晋，西周公进曰： 昔太史儋言： 周、秦五百岁而合，有伯王者出。 今其时矣。秦有混一之势，三晋不日亦为秦有，王不可以再辱，不如捧土自归，犹不失宋、杞之封也！ 赧王无计可施，乃率群臣子侄，哭于文武之庙。
三日，捧其所存舆图，亲诣秦军投献，愿束身归咸阳。
嬴樛受其献，共三十六城，户三万。
西周所属地已尽，惟东周仅存，嬴樛先使张唐护送赧王君臣子孙入秦奏捷，自引军入雒阳城，经略地界。
赧王谒见秦王，顿首谢罪。秦王意怜之，以梁城封赧王，降为周公，比于附庸。原日西周公降为家臣，东周公贬爵为君，是为东周君。
赧王年老，往来周、秦不胜劳苦，既至梁城，不逾月病死。
秦王命除其国，又命嬴樛发雒阳丁壮，毁周宗庙，运其祭器，并要搬运九鼎，安放咸阳。周民不愿役秦者，皆逃奔巩城，依东周君以居，亦见人心之不肯忘周矣。
将迁鼎之前一日，居民闻鼎中有哭泣之声，及运至泗水，一鼎忽从舟中飞沉于水底，嬴樛使人没水求之，不见有鼎，但见苍龙一条，鳞鬣怒张，顷刻波涛顿作，舟人恐惧，不敢触之。
嬴樛是夜梦周武王坐于太庙，召樛至，责之曰： 汝何得迁吾重器，毁吾宗庙！ 命左右鞭其背三百，嬴樛梦觉，即患背疽，扶病归秦，将八鼎献上秦王，并奏明其状。秦王查阅所失之鼎，正豫州之鼎也，秦王叹曰： 地皆入秦，鼎独不附寡人乎？ 欲多发卒徒，更往取之，嬴樛谏曰： 此神物有灵，不可复取。 秦王乃止。嬴樛竟以疽死。
秦王以八鼎及祭器，陈列于秦太庙之中，效祀上帝于雍州，布告列国，俱要朝贡称贺，不来宾者伐之。韩桓惠王首先入朝，稽首称臣；齐、楚、燕、赵皆遣国相入贺；独魏国使者，尚未见到。
秦王命河东守王稽引兵袭魏，王稽素与魏通，私受金钱，遂泄其事，魏王惧，遣使谢罪，亦使太子增为质于秦，委国听令，自此六国，俱宾服于秦。时秦昭襄王之五十二年也。
秦王究通魏之事，召王稽诛之，范睢益不自安。
一日，秦王临朝叹息。范睢进曰： 臣闻 主忧则臣辱，主辱则臣死。 今大王临朝而叹，由臣等不职之故，不能为大王分忧，臣敢请罪。 
秦王曰： 夫物不素具，不可以应卒。今武安君诛死，而郑安平背叛，外多强敌，而内无良将，寡人是以忧也！ 范睢且惭且惧，不敢对而出。
时有燕人蔡泽者，博学善辩，自负甚高，乘敞车游说诸侯，无所遇。至大梁，遇善相者唐举，问曰： 吾闻先生曾相赵国李兑，言： 百日之内，持国秉政。 果有之乎？ 
唐举曰： 然。 
蔡泽曰： 如仆者，先生以为何如？ 
唐举熟视而笑，谓曰： 先生鼻如蝎虫，肩高于项，魋颜蹙眉，两膝挛曲，吾闻 圣人不相。 殆先生乎？ 
蔡泽知唐举戏之，乃曰： 富贵吾所自有，吾所不知者寿耳。 
唐举曰： 先生之寿，从今以往者四十三年。 
蔡泽笑曰： 吾饭梁啮肥，乘车跃马，怀黄金之印，结紫绶于腰，揖让人主之前者，四十三年足矣，尚何求乎？ 及再游韩、赵不得意。返魏，于郊外遇盗，釜甑皆为夺去，无以为炊，息于树下，复遇唐举。举戏曰： 先生尚未富贵耶？ 
蔡泽曰： 方且觅之。 
唐举曰： 先生金水之骨，当发于西。今秦丞相应侯，用郑安平、王稽皆得重罪，应侯惭惧之甚，必急于卸担。先生何不一往，而困守于此？ 
蔡泽曰： 道远难至，奈何？ 
唐举解囊中，出数金赠之。
蔡泽得其资助，遂西入咸阳。谓旅邸主人曰： 汝饭必白粱，肉必甘肥，俟吾为丞相时，当厚酬汝。 
主人曰： 客何人，乃望作丞相耶？ 
泽曰： 吾姓蔡名泽，乃天下雄辩有智之士，特来求见秦王。秦王若一见我，必然悦我之说，逐应侯而以吾代之，相印立可悬于腰下也。 主人笑其狂，为人述之。
应侯门客闻其语，述于范睢。范睢曰： 五帝三代之事，百家之说，吾莫不闻，众口之辩，遇我而屈，彼蔡泽者，恶能说秦王而夺吾相印乎？ 乃使人往旅邸召蔡泽。
主人谓泽曰： 客祸至矣。客宣言欲代应侯为相，今应府相召，先生若往，必遭大辱。 蔡泽笑曰： 吾见应侯，彼必以相印让我，不须见秦王也。 
主人曰： 客太狂，勿累我。 
蔡泽布衣蹑屩，往见范睢。
睢踞坐以待之。蔡泽长揖不拜。范睢亦不命坐，厉声诘之曰： 外边宣言，欲代我为相者是汝耶？ 
蔡泽端立于旁曰： 正是。 
范睢曰： 汝有何辞说，可以夺我爵位？ 
蔡泽曰： 吁！君何见之晚也。夫四时之序，成功者退，将来者进。君今日可以退矣！ 
范睢曰： 吾不自退，谁能退之？ 
蔡泽曰： 夫人生百体坚强，手足便利，聪明圣智，行道施德于天下，岂非世所敬慕为贤豪者与？ 
范睢应曰： 然。 
蔡泽又曰： 既已得志于天下，而安乐寿考终其天年，簪缨世禄传之子孙，世世不替，与天地相终始，岂非世所谓吉祥善事者与？ 
范睢曰： 然。 
蔡泽曰： 若夫秦有商君，楚有吴起，越有大夫种，功成而身不得其死，君亦以为可愿否？ 
范睢心中暗想： 此人谈及利害，渐渐相逼，若说不愿，就堕其说术之中了。 乃佯应之曰： 有何不可愿也。夫公孙鞅事孝公，尽公无私，定法以治国中，为秦将，拓地千里；吴起事楚悼王，废贵戚以养战士，南平吴、越，北却三晋；大夫种事越王，能转弱为强，并吞劲吴，为其君报会稽之怨。虽不得其死，然大丈夫杀身成仁，视死如归，功在当时，名垂后世，何不可愿之有哉？ 
此时范睢虽然嘴硬，却也不安于坐，起立而听之。蔡泽对曰： 主圣臣贤，国之福也；父慈子孝，家之福也。为孝子者，谁不愿得慈父？为贤臣者，谁不愿得明君？比干忠而殷亡，申生孝而国乱，身虽恶死，而无济于君父？何也，其君父非明且慈也。商君、吴起、大夫种亦不幸而死耳，岂求死以成后世之名哉？夫比干剖而微子去，召忽戮而管仲生。微子、管仲之名，何至出比干、召忽之下乎？故大丈夫处世，身名俱全者，上也；名可传而身死者，其次也；惟名辱而身全，斯为下耳。 
这段话说得范睢胸中爽快，不觉离席，移步下堂，口中称： 善。 
蔡泽又曰： 君以商君、吴起、大夫种杀身成仁为可愿也，然孰与闳夭之事文王、周公之辅成王乎？ 
范睢曰： 商君等弗如也。 
蔡泽曰： 然则今王之信任忠良，惇厚故旧，视秦孝公、楚悼王奚若？ 
范睢沉吟少顷，曰： 未知何如。 
蔡泽曰： 君自量功在国家，算无失策，孰与商君、吴起、大夫种？ 
范睢又曰： 吾弗如。 
蔡泽曰： 今王之亲信功臣，既不能有过于秦孝公、楚悼王、越王勾践，而君之功绩，又不若商君、吴起、大夫种，然而君之禄位过盛，私家之富倍于三子，如是而不思急流勇退，为自全计，彼三子者，且不能免祸，而况于君乎？夫翠鹄犀象，其处势非不远于死，而竟以死者，惑于饵也。苏秦、智伯之智，非不足以自庇，而竟以死者，惑于贪利不止也。君以匹夫徒步知遇秦王，位为上相，富贵已极，怨已雠而德已报矣，犹然贪恋势利，进而不退，窃恐苏秦、智伯之祸，在所不免。语云： 日中必移，月满必亏。 君何不以此时归相印，择贤者而荐之？所荐者贤，而荐贤之人益重，君名为辞荣，实则卸担。于是乎寻川岩之乐，享乔松之寿，子孙世世长为应侯，孰与据轻重之势，而蹈不可知之祸哉？ 
范睢曰： 先生自谓雄辩有智，今果然也，睢敢不受命。 于是乃延之上坐，待以客礼，遂留于宾馆，设酒食款待。
次日入朝，奏秦王曰： 客新有从山东来者，曰蔡泽，其人有王伯之才，通时达变，足以寄秦国之政，臣所见之人甚众，更无其匹，臣万不及也，臣不敢蔽贤，谨荐之于大王。 
秦王召蔡泽见于便殿，问以兼并六国之计，蔡泽从容条对，深合秦王之意，即日拜为客卿，范睢因谢病，请归相印，秦王不准，睢遂称病笃不起。秦王乃拜蔡泽为丞相，以代范睢，封刚成君，睢老于应。
话分两头，却说燕自昭王复国，在位三十三年，传位于惠王；惠王在位七年，传于武成王；武成王在位十四年，传于孝王；孝王在位三年，传于燕王喜；喜即位，立其子丹为太子。燕王喜之四年，秦昭襄王之五十六年也。
是岁，赵平原君赵胜卒，以廉颇为相国，封信平君。燕王喜以赵国接壤，使其相国栗腹往吊平原君之丧，因以五百金为赵王酒资，约为兄弟。
栗腹冀赵王厚贿，赵王如常礼相待，栗腹意不怿，归报燕王曰： 赵自长平之败，壮者皆死，其孤尚幼，且相国新丧，廉颇已老，若出其不意，分兵伐之，赵可灭也。 燕王惑其言，召昌国君乐闲问之，闲对曰： 赵东邻燕，西接秦境，南错韩、魏，北连胡貊，四野之地，其民习兵，不可轻伐。 
燕王曰： 吾以三倍之众而伐一，何如？ 
乐闲曰： 未可。 
燕王曰： 以五倍伐一，何如？ 
乐闲不应。燕王怒曰： 汝以父坟墓在赵，不欲攻赵？ 
乐闲曰： 王如不信，臣请试之。 
群臣阿燕王之意，皆曰： 天下焉有五而不能胜一者？ 
大夫将渠独切谏曰： 王且勿言众寡，而先言曲直，王方与赵交欢，以五百金为赵王寿，使者还报，而即攻之，不信不义，师必无功。 
燕王不以为然，使栗腹为大将，乐乘佐之，率兵十万攻鄗；使庆秦为副将，乐闲佐之，率兵十万攻代；燕王亲率兵十万为中军，在后接应。
方欲升车，将渠手揽王绶，垂泪言曰： 即伐赵，愿大王勿亲往，恐震惊左右。 燕王怒，以足蹴将渠，渠即抱王足而泣曰： 臣之留大王者，忠心也，王若不听，燕祸至矣！ 燕王愈怒，命囚将渠于狱，俟凯旋日杀之。
三军分路而进，旌旗蔽野，杀气腾空，满望踏平赵土，大拓燕疆。赵王闻燕兵将至，集群臣问计，相国廉颇进曰： 燕谓我丧败之余，士伍不充，若大赉国中，使民十五岁以上者，悉持兵佐战，军声一振，燕气自夺。栗腹喜功，原无将略；庆秦无名小子，乐闲、乐乘以昌国君之故，往来燕、赵，不为尽力。燕军可立破也！ 乃荐雁门李牧，其才可将。
赵王用廉颇为大将，引兵五万，迎栗腹于鄗；用李牧为副将，引兵五万，迎庆秦于代。
却说廉颇兵至房子城，知栗腹在鄗，乃尽匿其丁壮于铁山，但以老弱列营。
栗腹探知，喜曰： 吾固知赵卒不堪战也！ 乃率众急攻鄗城，鄗城人知救兵已至，坚守十五日不下，廉颇率大军赴之，先出疲卒数千人挑战，栗腹留乐乘攻城，亲自出阵，只一合，赵军不能抵当，大败而走，栗腹指麾将士，追逐赵军，约六七里，伏兵齐起，当先一员大将，驰车而出，大叫： 廉颇在此！来将早早受缚！ 栗腹大怒，挥刀迎敌，廉颇手段高强，所领俱是选的精卒，一可当百，不数合燕军大败，廉颇生擒栗腹，乐乘闻主将被擒，解围欲走，廉颇使人招之，乐乘遂奔赵军。
恰好李牧救代得胜，斩了庆秦，遣人报捷。
乐闲率余众保于清凉山，廉颇使乐乘为书招闲，闲亦降赵，燕王喜知两路兵俱败没，遂连夜奔回中都。
廉颇长驱直入，筑长围以困之，燕王遣使乞和，乐闲谓廉颇曰： 本倡伐赵之谋者，栗腹也。大夫将渠有先几之明，苦谏不听，被羁在狱，若欲许和，必须要燕王以将渠为相国，使他送款方可。 廉颇从其说，燕王出于无奈，即召将渠于狱中，授相印，将渠辞曰： 臣不幸言而中，岂可幸国之败以为利哉？ 
燕王曰： 寡人不听卿言，自取辱败，今将求成于赵，非卿不可。 将渠乃受相印。
谓燕王曰： 乐乘、乐闲虽身投于赵，然其先世有大功于燕，大王宜归其妻子，使其不忘燕德，则和议可速成矣。 燕王从之。将渠乃如赵军，为燕王谢罪，并送还乐闲、乐乘家属。
廉颇许和，因斩栗腹之首，并庆秦之尸，归之于燕，即日班师还赵。
赵王封乐乘为武襄君，乐闲仍称昌国君如故。以李牧为代郡守。
时剧辛为燕守蓟州，燕王以剧辛素与乐毅同事昭王，使为书以招二乐。乐乘、乐闲以燕王不听忠言，竟留于赵。将渠虽为燕相，不出燕王之意，未及半载，托病辞印，燕王遂用剧辛代之，此段话且搁过一边。
再说秦昭襄王在位五十六年，年近七十，至秋得病而薨，太子安国君柱立，是为孝文王，立赵女为王后，子楚为太子。韩王闻秦王之丧，首先服衰绖入吊，视丧事，如臣子之礼，诸侯皆遣将相大臣来会葬。孝文王除丧之三日，大宴群臣，席散回宫而死。国人皆疑客卿吕不韦欲子楚速立为王，乃重贿左右，置毒药于酒中，秦王中毒而死，然心惮不韦，无敢言者。
于是不韦同群臣奉子楚嗣位，是为庄襄王，奉华阳夫人为太后，立赵姬为王后，子赵政为太子，去赵字单名政。蔡泽知庄襄王深德吕不韦，欲以为相，乃托病以相印让之，不韦遂为丞相，封文信侯，食河南雒阳十万户。不韦慕孟尝、信陵、平原、春申之名，耻其不如，亦设馆招致宾客，凡三千余人。
再说东周君闻秦连丧二王，国中多事，乃遣宾客往说诸国，欲 合纵 以伐秦。
丞相吕不韦言于庄襄王曰： 西周已灭，而东周一线若存，自谓文武之子孙，欲以鼓动天下，不如尽灭之，以绝人望。 秦王即用不韦为大将，率兵十万伐东周，执其君以归，尽收巩城等七邑。
周自武王己酉受命，终于东周君壬子，历三十七王，共八百七十三年，而祀绝于秦，有歌诀为证：
周武成康昭穆共，懿孝夷厉宣幽终，<br/>以上盛周十二主，二百五十二年逢。<br/>东迁平桓庄釐惠，襄顷匡定简灵继，<br/>景悼敬元贞定哀，思考威烈安烈序。<br/>显子慎靓赧王亡，东周廿六凑成双，<br/>系出喾子后稷弃，太王王季文王昌。<br/>首尾三十有八主，八百七十年零四，<br/>卜年卜世数过之，宗社灵长古无二。
秦王乘灭周之盛，复遣蒙骜袭韩，拔成皋，荥阳，置三川郡，地界直逼大梁矣。秦王曰： 寡人昔质于赵，几为赵王所杀，此仇不可不报！ 乃再遣蒙骜攻赵，取榆次等三十七城，置太原郡，遂南定上党，因攻魏高都不拔，秦王复遣王龁将兵五万助战，魏兵屡败。
如姬言于魏王曰： 秦所以急攻魏者，欺魏也；所以欺魏者，以信陵君不在也；信陵君贤名闻于天下，能得诸侯之力。大王若使人卑辞厚币，召之于赵，使其 合纵 列国，并力御秦，虽有蒙骜等百辈，何敢正眼视魏哉？ 
魏王势在危急，不得已从其计，遣颜恩为使，持相印，益以黄金彩币，往赵迎信陵君。遗以书，略曰：
公子昔不忍赵国之危，今乃忍魏国之危乎？魏急矣，寡人举国引领以待公子之归也，公子幸勿计寡人之过。
信陵君虽居赵国，宾客探信，往来不绝，闻魏将遣使迎己，恨曰： 魏王弃我于赵，十年于兹矣。今事急而召我，非中心念我也！ 乃悬书于门下： 有敢为魏王通使者死！ 宾客皆相戒，莫敢劝其归者，颜恩至魏半月，不得见公子。魏王复遣使者催促，音信不绝，颜恩欲求门下客为言，俱辞不敢通，欲候信陵君出外，于路上邀之；信陵君为回避魏使，竟不出门，颜恩无可奈何。毕竟信陵君肯归魏否？且看下回分解。
