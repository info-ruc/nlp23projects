<strong>献地图荆轲闹秦庭论兵法王翦代李信</strong>
话说荆轲平日常与人论剑术，少所许可，惟心服榆次人盖聂，自以为不及。与之深结为友，至是，轲受燕太子丹厚恩，欲西入秦劫秦王，使人访求盖聂，欲邀请至燕，与之商议，因盖聂游踪未定，一时不能够来到，太子丹知荆轲是个豪杰，旦暮敬事，不敢催促。忽边人报道： 秦王遣大将王翦，北略地至燕南界，代王嘉遣使相约，一同发兵，共守上谷以拒秦。 
太子丹大惧，言于荆轲曰： 秦兵旦暮渡易水，足下虽欲为燕计，岂有及哉？ 
荆轲曰： 臣思之熟矣。此行倘无以取信于秦王，未可得近也，夫樊将军得罪于秦，秦王购其首，黄金千斤，封邑万家，而督亢膏腴之地，秦人所欲，诚得樊将军之首，与督亢之地图，奉献秦王，彼必喜而见臣，臣乃得有以报太子。 
丹曰： 樊将军穷困来归，何忍杀之，若督亢地图，所不敢惜！ 
荆轲知太子丹不忍，乃私见樊於期曰： 将军得祸于秦，可谓深矣，父母宗族皆为戮殁，今闻购将军之首，金千斤，邑万家。将军将何以雪其恨乎？ 
樊於期仰天太息，流涕而言曰： 某每一念及秦政，痛彻心髓。愿与之俱死，恨未有其地耳。 
荆轲曰： 今有一言，可以解燕国之患，报将军之仇者，将军肯听之乎？ 
於期亟问曰： 计将安出？ 
荆轲踌躇不语，於期曰： 荆卿何以不言？ 
轲曰： 计诚有之，但难于出口。 
於期曰： 苟报秦仇，虽粉骨碎身某所不恤，又何出口之难乎？ 
荆轲曰： 某之愚计欲前刺秦王，而恐其不得近也，诚得将军之首以献于秦，秦王必喜而见臣，臣左手把其袖，右手斫其胸，则将军之仇报，而燕亦得免于灭亡之患矣，将军以为何如？ 
樊於期卸衣偏袒，奋臂顿足大呼曰： 此臣之日夜切齿腐心而恨其无策者也，今乃得闻明教。 即拔佩剑刎其喉，喉绝而颈未断，荆轲复以剑断之，有诗为证：
闻说奇谋喜欲狂，幽魂先已赴咸阳。<br/>荆卿若遂屠龙计，不枉将军剑下亡。
荆轲使人飞报太子曰： 已得樊将军首矣。 太子丹闻报，驰车至，伏尸而哭极哀，命厚葬其身，而以其首置木函中。
荆轲曰： 太子曾觅利匕首乎？ 
太子丹曰： 有赵人徐夫人匕首，长一尺八寸，甚利，丹以百金得之，使工人染以毒药，曾以试人，若出血沾丝缕，无不立死，装以待荆卿久矣。未知荆卿行期何日？ 
荆轲曰： 臣有所善客盖聂未至，欲俟之以为副。 
太子丹曰： 足下之客，如海中之萍，未可定也，丹之门下，有勇士数人，惟秦舞阳为最，或可以副行乎？ 
荆轲见太子十分急切，乃叹曰： 今提一匕首，入不测之强秦，此往而不返者也，臣所以迟迟，欲俟吾客，本图万全，太子既不能待，请行矣！ 
于是太子丹草就国书，只说献督亢之地并樊将军之首，俱付荆轲，以千金为轲治装，秦舞阳为副使同行。
临发之日，太子丹与相厚宾客知其事者，俱白衣素冠，送到易水之上，设宴饯行。高渐离闻荆轲入秦，亦持豚肩、斗酒而至。荆轲使与太子丹相见，丹命入席同坐，酒行数巡，高渐离击筑，荆轲和而歌，为变徵之声，歌曰： 
风萧萧兮易水寒，<br/>壮士一去兮不复还。 
声甚哀惨，宾客及随从之人，无不涕泣，有如临丧。荆轲仰面呵气，直冲霄汉，化成白虹一道，贯于日中，见者惊异，轲复慷慨为羽声，歌曰： 
探虎穴兮入蛟宫，<br/>仰天嘘气兮成白虹。 
其声激烈雄壮，众莫不瞋目奋励，有如临敌。于是太子丹复引卮酒，跪进于轲，轲一吸而尽，牵舞阳之臂，腾跃上车，催鞭疾驰，竟不反顾。太子丹登高阜以望之，不见而止，凄然如有所失，带泪而返。晋处士陶靖节有诗曰：
燕丹善养士，志在报强嬴。<br/>招集百夫良，岁暮得荆卿。<br/>君子死知己，提剑出燕京。<br/>素骥鸣广陌，慷慨送我行。<br/>雄发指危冠，猛气冲长缨。<br/>饮饯易水上，四座列群英。<br/>左席击悲筑，右席唱高声。<br/>萧萧哀风逝，淡淡寒波生。<br/>商音更流涕，羽奏壮士惊。<br/>心知去不归，且有后世名。
荆轲既至咸阳，知中庶子蒙嘉有宠于秦王，先以千金赂之，求为先容，蒙嘉入奏秦王曰： 燕王怖大王之威，不敢举兵，以逆军吏，愿举国为内臣，比于诸侯之列，给贡职如郡县，以奉守先人之宗庙，恐惧不敢自陈，谨斩樊於期之首，及献燕督亢之地图，燕王亲自函封，拜送使者于庭，今上卿荆轲见在馆驿候旨，惟大王命之。 
秦王闻樊於期已诛，大喜，乃朝服，设九宾之礼，召使者至咸阳宫相见，荆轲藏匕首于袖，捧樊於期头函，秦舞阳捧督亢舆地图匣，相随而进。
将次升阶，秦舞阳面白如死人，似有振恐之状。侍臣曰： 使者色变为何？ 
荆轲回顾舞阳而笑，上前叩首谢曰： 一介秦舞阳，乃北番蛮夷之鄙人，生平未尝见天子，故不胜振慑悚息，易其常度，愿大王宽宥其罪，使得毕使于前。 
秦王传旨，止许正使一人上殿，左右叱舞阳下阶，秦王命取头函验之，果是樊於期之首。问荆轲： 何不早杀逆臣来献？ 
荆轲奏曰： 樊於期得罪天子，窜伏北漠，寡君悬千金之赏，购求得之，欲生致于大王，诚恐中途有变，故断其首，冀以稍纾大王之怒。 荆轲辞语从容，颜色愈和，秦王不疑。
时秦舞阳捧地图匣，俯首跪于阶下，秦王谓荆轲曰： 取舞阳所持地图来，与寡人观之。 荆轲从舞阳手中，取过图函，亲自呈上，秦王展图，方欲观看，荆轲匕首已露，不能掩藏，当下未免著忙，左手把秦王之袖，右手执匕首刺其胸，未及身，秦王大惊，奋身而起，袖绝，因那时五月初旬天气，所穿罗縠单衣，故易裂也，王座旁设有屏风，长八尺，秦王超而过之，屏风仆地，荆轲持匕首在后紧追，秦王不能脱身，绕柱而走。
原来秦法，群臣侍殿上者，不许持尺寸之兵，诸郎中宿卫之官执兵戈者，皆陈列于殿下，非奉宣召，不敢擅自入殿。今仓卒变起，不暇呼唤，群臣皆以手共搏轲，轲勇甚，近者辄仆，有侍医夏无且，亦以药囊击轲，轲奋臂一挥，药囊俱碎。
虽然荆轲勇甚，群臣没奈他何，却也亏著要打发众人，所以秦王东奔西走，不曾被荆轲拿住，秦王所佩宝剑，名 鹿卢 ，长八尺，欲拔剑击轲，剑长，靶不能脱。有小内侍赵高急唤曰： 大王何不背剑而拔之？ 秦王悟，依其言，把剑推在背后，前边便短，容易拔出。秦王勇力不弱于荆轲，匕首尺余，止可近刺，剑长八尺，可以远击，秦王得剑在手，其胆便壮，遂直前来砍荆轲，断其左股，荆轲扑身倒于左边铜柱之旁，不能起立，乃举匕首以掷秦王，秦王闪开，那匕首在秦王耳边过去，直刺入右边铜柱之中，火光迸出。秦王复以剑击轲，轲以手接剑，三指俱落。
连被八创，荆轲倚柱而笑，向秦王箕踞骂曰： 幸哉汝也！吾欲效曹沫故事，以生劫汝，反诸侯侵地，不意事之不就，被汝幸免，岂非天乎？然汝恃强力，吞并诸侯，享国亦岂长久耶。 左右争上前攒杀之。
秦舞阳在殿下，知荆轲动手，也要向前，却被郎中等众人击杀，此秦王政二十年事也。可惜荆轲受了燕太子丹多时供养，特地入秦，一事无成，不惟自害其身，又枉害了田光、樊於期、秦舞阳三人性命，断送燕丹父子，岂非剑术之不精乎？髯翁有诗云：
独提匕首入秦都，神勇其如剑术疏？<br/>壮士不还谋不就，樊君应与觅头颅！
秦王心战目眩，呆坐半日，神色方才稍定，往视荆轲，轲双目圆睁，宛如生人，怒气勃勃。秦王惧，命取荆轲、秦舞阳之尸，及樊於期之首同焚于市中。燕国从者皆枭首，分悬国门，遂起驾还内宫，宫中后妃闻变，俱前来问安，因置酒压惊称贺。
有一胡姬，乃赵王宫人，秦王破赵选入宫，善琴有宠，列在妃位，秦王使鼓琴解闷，胡姬援琴而奏之，其声曰：
罗縠单衣兮可裂而绝，八尺屏风兮可超而越，<br/>鹿卢之剑兮可负而拔，嗤彼凶狡兮身亡国灭！
秦王爱其敏捷，赐缯绮一箧，是夜尽欢，因宿于胡姬之宫，后来胡姬生子，即胡亥也，是为二世皇帝。此是后话。
次早，秦王视朝，论功行赏，首推夏无且，以黄金二百镒赐之，曰： 无且爱我，以药囊投荆轲也！ 次唤小内侍赵高曰：  背剑而拔之 ，赖汝教我！ 亦赐黄金百镒，群臣中手搏荆轲者，视有伤轻重加赏，殿下郎中人等击杀秦舞阳者，亦俱有赐。蒙嘉误为荆轲先容，凌迟处死，灭其家，蒙骜先已病死，其子蒙武，见为裨将，以不知情，特赦之。
秦王怒气未息，乃益发兵，使王贲将之，助其父王翦攻燕。燕太子丹不胜其愤，悉众迎战于易水之西，燕兵大败，夏扶、宋意皆战死，丹奔蓟城，鞠武被杀。王翦合兵围之，十月城破。
燕王喜谓太子丹曰： 今日破国亡家，尽由于汝！ 
丹对曰： 韩、赵之灭，岂亦丹罪耶？今城中精兵，尚有二万，辽东负山阻河，犹足固守，父王宜速往！ 燕王喜不得已，登车开东门而出，太子丹尽驱其精兵，亲自断后，护送燕王东行，退保辽东，都平壤。王翦攻下蓟城，告捷于咸阳。
王翦积劳成病，一面上表告老。秦王曰： 太子丹之仇寡人不能忘，然王翦诚老矣！ 使将军李信代领其众，以追燕王父子，召王翦归，赐予甚厚，翦谢病老于频阳。
燕王闻李信兵至，遣使求救于代王嘉，嘉乃报燕王书略曰：
秦所以急攻燕者，以怨太子丹故也，王能杀丹以谢于秦，秦怒必解，燕之社稷，幸得血食。
燕王喜犹豫未忍，太子丹惧诛，乃与其宾客自匿于桃花岛，李信屯兵首山，使人持书数太子丹之罪，燕王喜大惧，佯召太子丹计事，以酒灌醉，缢杀之，然后断其首，燕王喜哭之恸。
时夏五月，忽然天降大雪，平地深二尺五寸，寒凛如严冬，人谓太子丹怨气所致也。
燕王将太子丹之首，函送李信军中，为书谢罪，李信驰奏秦王，且言： 五月大雪，军人苦寒多病，求暂许班师！ 秦王谋于尉缭，尉缭奏曰： 燕栖于辽，赵栖于代，譬之游魂，不久自散，今日之计，宜先下魏，次及荆、楚，二国既定，燕、代可不劳而下。 
秦王曰： 善。 乃诏李信收兵回国。
再命王贲为大将，引军十万，出函谷关攻魏。
时魏景湣王已薨，太子假立三年矣。自秦攻燕时，魏王假增筑大梁之城，内外俱浚深沟，预修守备，使人结好齐王，说以利害，言： 魏与齐乃唇齿之国，唇亡则齿寒，魏亡，则祸必及于齐，愿同心协力，互相救援。 齐自君王后薨，其弟后胜为相国用事，多受秦黄金，力言： 秦必不负齐，今若与魏 合纵 ，必触秦怒。 齐王建惑其言，遂辞魏使。
王贲连战皆胜，进围大梁，值天道多雨，王贲乘油幕车，访求水势，知黄河在城之西北，而汴河从荥阳发源来，亦经由城西而过，乃命军士于西北开渠，引二河之水，筑堤壅其下流，军士冒雨兴工，王贲亲自持盖催督，及渠成，雨一连十日不止，水势浩大，贲命决堤通沟，内外沟俱泛溢，城被浸三日，颓坏者数处，秦兵遂乘之而入。
魏王假方与群臣议书降表，为王贲所虏，上囚车，与宫属俱送至咸阳，假中途病死，王贲尽取魏地，为三川郡。并收野王地，废卫君角为庶人。
按魏自晋献公之世，毕万受封，万生芒季，芒季生武子犨，犨佐晋文公成霸，犨复四传至桓子侈，灭范氏、中行氏、智氏，侈生文侯斯，与韩，赵三分晋国，凡七传而至王假，国灭，共有国二百年。史臣赞云：
毕公之苗，因国为姓，<br/>胤裔繁昌，世戴忠正。<br/>文始建侯，武益强盛，<br/>惠王好战，大梁不竞。<br/>信陵养士，神气稍振，<br/>景湣式微，再传而陨。
时秦王政二十二年事也。
是年，秦王用尉缭之策，复谋伐楚，问于李信曰： 将军度伐楚之役，用几何人而足？ 
李信对曰： 不过用二十万人。 
复召老将王翦问之，翦对曰： 信以二十万人攻楚，必败，以臣愚见，非六十万人不可。 
秦王私念曰： 老人固宜怯，不如李将军壮勇。 遂罢王翦不用，命李信为大将，蒙武副之，率兵二十万伐楚，李信攻平舆，蒙武攻寝邱，信年少骁勇，一鼓攻下平舆城，于是引兵而西，攻下申城，遣人持书，约蒙武会于城父，欲合兵以捣邾城。
话分两头，却说楚自李园杀春申君黄歇，立幽王捍，捍即黄歇与李氏所生之子也。幽王立十年而薨，无子，其时李园亦卒，群臣乃立宗人公子犹，是为哀王。哀王立二月，而其庶兄负刍袭杀哀王，遂自立为王。负刍在位三年，闻秦兵深入楚地，乃拜项燕为大将，率兵二十余万，水陆并进，探知李信兵出申城，自率大军迎于西陵，使副将屈定设七伏于鲁台山诸处。
李信恃勇前进，遇项燕，两下交锋，战酣之际，七路伏兵俱起，李信不能抵敌，大败而走，项燕逐之，凡三日三夜不息，杀都尉七人，军士死者无算，李信率残兵退保冥阨，项燕复攻破之，李信弃城而遁，项燕追及平舆，尽复故地。
蒙武未到城父，闻李信兵败，亦退入赵界，遣使告急。秦王大怒，尽削李信官邑，亲自命驾造频阳来见王翦，问曰： 将军策李信以二十万人攻楚必败，今果辱秦军矣，将军虽病，能为寡人强起，将兵一行乎？ 
王翦再拜谢曰： 老臣罢病悖乱，心力俱衰，惟大王更择贤将而任之。 
秦王曰： 此行非将军不可，将军幸勿却。 
王翦对曰： 大王必不得已而用臣，非六十万人不可。 
秦王曰： 寡人闻： 古者大国三军，次国二军，小国一军，军不尽行，未尝缺乏。 五霸威加诸侯，其制国不过千乘，以一乘七十五人计之，从未及十万之额，今将军必用六十万，古所未有也。 
王翦对曰： 古者约日而阵，皆阵而战，步伐俱有常法，致武而不重伤，声罪而不兼地，虽干戈之中，寓礼让之意，故帝王用兵，从不用众；齐桓公作内政，胜兵不过三万人，犹且更番而用。今列国兵争，以强凌弱，以众暴寡，逢人则杀，遇地则攻，报级动曰数万，围城动经数年，是以农夫皆操戈刃，童稚亦登册籍，势所必至，虽欲用少而不可得。况楚国地尽东南，号令一出，百万之众可具，臣谓六十万，尚恐不相当，岂复能减于此哉？ 
秦王叹曰： 非将军老于兵，不能透彻至此，寡人听将军矣！ 
遂以后车载王翦入朝，即日拜为大将，以六十万授之，仍用蒙武为副。
临行，秦王亲至坝上设饯，王翦引卮，为秦王寿曰： 大王饮此，臣有所请。 
秦王一饮而尽，问曰： 将军何言？ 
王翦出一简于袖中，所开写咸阳美田宅数处，求秦王： 批给臣家。 
秦王曰： 将军若成功而回，寡人方与将军共富贵，何忧于贫？ 
王翦曰： 臣老矣，大王虽以封侯劳臣，譬如风中之烛，光耀几时。不如及臣目中，多给美田宅，为子孙业，世世受大王之恩耳。 秦王大笑，许之。
既至函谷关，复遣使者求园池数处。蒙武曰： 老将军之请乞，不太多乎？ 王翦密告曰： 秦王性强厉而多疑，今以精甲六十万畀我，是空国而托我也，我多请田宅园池，为子孙业，所以安秦王之心耳。 蒙武曰： 老将军高见，吾所不及。 不知王翦伐楚如何，且看下回分解。
