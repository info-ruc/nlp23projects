<strong>兼六国混一舆图号始皇建立郡县</strong>
话说王翦代李信为大将，率军六十万，声言伐楚，项燕守东冈以拒之，见秦兵众多，遣使驰报楚王，求添兵助将，楚王复起兵二十万，使将军景骐将之，以助项燕。
却说王翦兵屯于天中山，连营十余里，坚壁固守，项燕日使人挑战，终不出，项燕曰： 王翦老将，怯战固其宜也！ 王翦休士洗沐，日椎牛设飨，亲与士卒同饮食，将吏感恩，愿为效力，屡屡请战，辄以醇酒灌之，如此数月，士卒日间无事，惟投石超距为戏。
按范蠡《兵法》，投石者，用石块重十二斤，立木为机发之，去三百步为胜，不及者为负，其有力者，能以手飞石，则多胜一筹。超距者，横木高七八尺，跳跃而过，以此赌胜。王翦每日使各营军吏，默记其胜负，知其力之强弱，外益收敛为自守之状，不许军人以楚界樵采，获得楚人，以酒食劳之放还，相持岁余，项燕终不得一战，以为王翦名虽伐楚，实自保耳，遂不为战备。
王翦忽一日大享将士，言： 今日与诸君破楚。 将士皆磨拳擦掌，争先奋勇，乃选骁勇有力者，约二万人，谓之壮士，别为一军，为冲锋。而分军数道，吩咐楚军一败，各自分头略地，项燕不意王翦猝至，仓皇出战，壮士畜力多时，不胜技痒，大呼陷阵，一人足敌百人，楚兵大败，屈定战死，项燕与景骐率败兵东走，翦乘胜追逐，再战于永安城，复大败之，遂攻下西陵，荆襄大震，王翦使蒙武分军一半，屯于鄂渚，传檄湖南各郡，宣布秦王威德，自率大军径趋淮南，直捣寿春，一面遣人往咸阳报捷，项燕往淮上募兵未回，王翦乘虚急攻，城遂破，景骐自刎于城楼，楚王负刍被虏，秦王政发驾亲至樊口受俘，责负刍以弑君之罪，废为庶人，命王翦合兵鄂渚，以收荆襄。于是湖湘一带郡县，望风惊溃。
再说项燕募得二万五千人，来至徐城，适遇楚王之同母弟昌平君逃难奔来，言： 寿春已破，楚王掳去，不知死活。 
项燕曰： 吴、越有长江为限，地方千余里，尚可立国。 乃率其众渡江，奉昌平君为楚王，居于兰陵，缮兵城守。
再说王翦已定淮北，淮南之地，谒秦王于鄂渚，秦王夸奖其功，然后言曰： 项燕又立楚王于江南，奈何？ 
王翦曰： 楚之形势，在于江淮，今全淮皆为吾有，彼残喘仅存，大兵至，即就缚耳，何足虑哉。 
秦王曰： 王将军年虽老，志何壮也？ 
明日，秦王驾回咸阳，仍留王翦兵，使平江南，王翦令蒙武造船于鹦鹉洲，逾年船成，顺流而下，守江军士不能御，秦兵遂登陆，留兵十万屯黄山，以断江口，大军自朱方进围兰陵，四面列营，军声震天，凡夫椒山、君山、荆南山诸处，兵皆布满，以绝越中救兵，项燕悉城中兵，战于城下。
初合，秦兵稍却，王翦驱壮士分为左右二队，各持短兵，大呼突入其阵，蒙武手斩裨将一人，复生擒一人，秦兵勇气十倍，项燕复大败，奔入城中，筑门固守，王翦用云梯仰攻，项燕用火箭射之，烧其梯，蒙武曰： 项燕釜中之鱼也，若筑垒与城齐，周围攻急，我众彼寡，守备不周，不一月，其城必破。 
王翦从其计，攻城愈急，昌平君亲自巡城，为流矢所中，军士扶回行宫，夜半身死，项燕泣曰： 吾所以偷生在此，为芈氏一脉未绝也，今日尚何望乎？ 乃仰天长号者三，引剑自刎而死，城中大乱。
秦兵遂登城启门，王翦整军而入，抚定居民，遂率大军南下，至于锡山。
军士埋锅造饭，掘地得古碑，上刻有十二字云： 
有锡兵，天下争；<br/>无锡宁，天下清。 
王翦召土人问之，言： 此山乃惠山之东峰，自周平王东迁于雒，此山产铅锡，因名锡山，四十年来，取用不竭，近日出产渐少，此碑亦不知何人所造。 
王翦叹曰： 此碑出露，天下从此渐宁矣。岂非古人先窥其定数，故埋碑以示后乎？今后当名此地为无锡。 今无锡县名，实始于此。
王翦兵过姑苏，守臣以城降，遂渡浙江，略定越地。
越王子孙自越亡以后，散处甬江，天台之间，依海而居，自称君长，不相统属。至是闻秦王威德，悉来纳降，王翦收其舆图户口，飞报秦王，并定豫章之地，立九江、会稽二郡，楚祝融之祀遂绝。
此秦王政二十四年事也。
按楚自周桓王十六年，武王熊通始强大称王，自此岁岁并吞小国，五传至庄王旅始称霸，又五传至昭王珍几为吴灭，又六传至威王商兼有吴越，于是江淮尽属于楚，几占天下之半，怀王槐任用奸臣靳尚，见欺于秦，始渐衰弱，又五传到负刍，而国并于秦。史臣有赞云：
鬻熊之嗣，肇封于楚，<br/>通王旅霸，大开南土。<br/>子围篡嫡，商臣弑父，<br/>天祸未悔，凭奸自怙。<br/>昭困奔亡，怀迫囚苦，<br/>襄烈遂衰，负刍为虏。
王翦灭楚，班师回咸阳，秦王赐黄金千镒，翦告老，仍归频阳。
秦王乃拜其子王贲为大将，攻燕王于辽东，秦王命之曰： 将军若平辽东，乘破竹之势，便可收代，无烦再举。 王贲兵渡鸭绿江，围平壤城破之，虏燕王喜，送入咸阳，废为庶人。
按燕自召公肇封，九世至惠侯，而周厉王奔彘，八传至庄公，而齐桓公伐山戎，为燕辟地五百里，燕始强大，又十九传至文公，而苏秦说以 合纵 之术，其子易王始称王，列于七国，易王传哙，为齐所灭，哙子昭王复国，又四传至喜而国亡。史臣有赞云：
召伯治陕，甘棠怀德，<br/>易王僭号，齿于六国。<br/>哙以懦亡，平以强获，<br/>一谋不就，辽东并失。<br/>传四十三，年八九伯，<br/>姬姓后亡，召公之泽。
王贲既灭燕，遂移师西攻代，代王嘉兵败，欲走匈奴，贲追及于猫儿庄，擒而囚之，嘉自杀，尽得云中、雁门之地，此秦王政二十五年事。
按赵自造父仕周，世为周大夫，幽王无道，叔带奔晋，事晋文侯，始建赵氏，五世至赵夙，事献公，再传至赵衰，事文公，衰子盾事襄、成、景三公，晋主霸，赵氏世为霸佐，盾子朔中绝，朔子武复立，又二传至简子鞅，鞅传襄子毋恤，与韩、魏三分晋国，毋恤传其侄桓子浣，浣传子籍，始称侯，谥烈，六传到武灵王而胡服，又四传至王迁被虏，而公子嘉自立为代王，守赵祀，嘉王代六年而国灭。自此六国遂亡其五，惟齐尚在。史臣有赞云：
赵氏之世，与秦同祖；<br/>周穆平徐，乃封造父。<br/>带始事晋，夙初有土；<br/>武世晋卿，籍为赵主。<br/>胡服虽强，内乱外侮；<br/>颇牧不用，王迁囚虏。<br/>云中六载，馀焰一吐！
王贲捷书至咸阳，秦王大喜，赐王贲手书，略曰：
将军一出而平燕及代，奔驰二千余里，方之乃父，劳苦功高，不相上下。虽然，自燕而齐，归途南北便道也。齐在，譬如人身尚缺一臂。愿以将军之余威，震电及之，将军父子，功于秦无两。
王贲得书，遂引兵取燕山，望河间一路南行。
却说齐王建听相国后胜之言，不救韩、魏，每灭一国，反遣使入秦称贺，秦复以黄金厚赂使者，使者归，备述秦王相待之厚，齐王以为和好可恃，不修战备。
及闻五国尽灭，王建内不自安，与后胜商议，始发兵守其西界，以防秦兵掩袭，却不提防王贲兵过吴桥，直犯济南。
齐自王建即位，四十四年，不被兵革，上下安于无事，从不曾演习武艺。况且秦兵强暴，素闻传说，今日数十万之众，如泰山般压将下来，如何不怕？何人敢与他抵对？王贲由历下、淄川，径犯临淄，所过长驱直捣，如入无人之境。临淄城中，百姓乱奔乱窜，城门不守；后胜束手无计，只得劝王建迎降。
王贲兵不血刃，两月之间尽得山东之地，秦王闻捷，传令曰： 齐王建用后胜计，绝秦使，欲为乱，今幸将士用命，齐国就灭，本当君臣俱戮，念建四十余年恭顺之情，免其诛死，可与妻子迁于共城，有司日给斗粟，毕其余生，后胜就本处斩首。 
王贲奉命诛后胜，遣吏卒押送王建，安置共城。惟茅屋数间，在太行山下，四围皆松柏，绝无居人，宫眷虽然离散，犹数十口，只斗粟不敷，有司又不时给，王建止一子，尚幼，中夜啼饥，建凄然起坐，闻风吹松柏之声，想起： 在临淄时，何等富贵，今误听奸臣后胜，至于亡国，饥饿穷山，悔之何及。 遂泣下不止，不数日而卒。
宫人俱逃，其子不知所终，传言谓王建因饿而死，齐人闻而哀之，因为歌曰： 
松耶柏耶，饥不可为餐。<br/>谁使建极耶，嗟任人之匪端！ 
后人传此为 松柏之歌 ，盖咎后胜之误国也。
按齐始祖陈定，乃陈厉公佗之子，于周庄王十五年，避难奔齐，遂仕齐，讳陈为田氏，数传至田桓子无宇，又再传至僖子乞，以厚施得民心，田氏日强，乞子恒弑齐君，又三传至太公和，遂篡齐称侯，又三传至威王而益强，称王号，又四传至王建而国亡矣。史臣有赞云：
陈完避难，奔于太姜。<br/>物莫两盛，妫替田昌。<br/>和始擅命，威遂称王。<br/>孟尝延客，田单救亡。<br/>相胜利贿，认贼为祥。<br/>哀哉王建，松柏苍苍。
时秦王政之二十六年也。
时六国悉并于秦，天下一统。
秦王以六国曾并称王号，其名不尊，欲改称帝，昔年亦曾有东西二帝之议，不足以传后世，威四夷，乃采上古君号，惟三皇五帝，功德在三王之上，惟秦德兼三皇，功迈五帝，遂兼二号称 皇帝 。追尊其父庄襄王为太上皇，又以为周公作谥法，子得议父，臣得议君，为非礼；今后除谥法不用： 朕为始皇帝，后世以数计之，二世，三世，以至于百千万世，传之无穷。 
天子自称曰 朕 ，臣下奏事称 陛下 。
召良工琢和氏之璧为传国玺，其文曰： 受命于天，既寿永昌。 
又推终始五德之传，以为周得火德，惟水能灭火，秦应水德之运，衣服旌旗皆尚黑。水数六，故器物尺寸，俱用六数，以十月朔为正月，朝贺皆于是月。
 正  政 音同，皇帝御讳不可犯，改 正 字音为 征 。征者，非吉祥之事，然出自始皇之意，人不敢言。
尉缭见始皇意气盈满，纷更不休，私叹曰： 秦虽得天下，而元气衰矣，其能永乎？ 与弟子王敖一夕遁去，不知所往。始皇问群臣曰： 尉缭弃朕而去，何也？ 
群臣皆曰： 尉缭佐陛下定四海，功最大，亦望裂土分封，如周之太公、周公，今陛下尊号已定，而论功之典不行，彼失意，是以去耳。 
始皇曰： 周室分茅之制，尚可行乎？ 
群臣皆曰： 燕、齐、楚、代，地远难周，不置王无以镇之。 
李斯议曰： 周封国数百，同姓为多，其后子孙自相争杀无已，今陛下混一海内，皆为郡县，虽有功臣，厚其禄俸，无尺土一民之擅，绝兵革之原，岂非久安长治之术哉？ 始皇从其议，乃分天下为三十六郡。哪三十六郡：内史郡、汉中郡、北地郡、陇西郡、上郡、太原郡、河东郡、上党郡、云中郡、雁门郡、代郡、三川郡、邯郸郡、南阳郡、颍川郡、齐郡，即琅琊郡、薛郡，即泗水郡、东郡、辽西郡、辽东郡、上谷郡、渔阳郡、钜鹿郡、右北平郡、九江郡、会稽郡、鄣郡、闽中郡、南海郡、象郡、桂林郡、巴郡、蜀郡、黔中郡、南郡、长沙郡。
是时北边有胡患，故渔阳、上谷等郡，辖地最少，设戍镇守；南方水乡安靖，故九江、会稽等郡辖地最多，皆出李斯调度。每郡置守尉一人、监御史一人。
收天下甲兵，聚于咸阳销之，铸金人十二，每人重千石，置宫庭中，以应 临洮长人 之瑞。
徙天下豪富于咸阳，共二十万户。
又于咸阳北坂，仿六国宫室，建造离宫六所，又作阿房之宫。
进李斯为丞相，赵高为郎中令，诸将帅有功者，如王贲，蒙武等，各封万户，其他或数千户，俱准其所入之赋，官为给之。
于是焚书坑儒，游巡无度。
筑 万里长城 以拒胡，百姓嗷嗷，不得聊生。及二世，暴虐更甚，而陈胜、吴广之徒群起而亡之矣。史臣有《列国歌》曰：
东迁强国齐郑最，荆楚渐横开桓文。<br/>楚庄宋襄和秦穆，迭为王霸得专征。<br/>晋襄景悼称世霸，平哀齐景思代兴。<br/>晋楚两衰吴越进，阖闾勾践何纵横。<br/>秦秋诸国难尽数，几派源流略可寻。<br/>鲁卫晋燕曹郑蔡，与吴姬姓同宗盟。<br/>齐由吕尚宋商裔，禹后杞越颛顼荆。<br/>秦亦顼裔陈祖舜，许始太岳各有生。<br/>及交战国七雄起，韩赵魏氏晋三分。<br/>魏与韩皆周同姓，赵先造父同嬴秦。<br/>齐吕改田即陈后，黄歇代楚熊暗倾。<br/>宋亡于齐鲁入楚，吴越交胜总归荆。<br/>周鼎既迁合纵散，六国相随渐属秦。
髯仙读《列国志》，有诗云：
卜世虽然八百年，半由人事半由天。<br/>绵延过历缘忠厚，陵替随波为倒颠。<br/>六国媚秦甘北面，二周失祀恨东迁。<br/>总观千古兴亡局，尽在朝中用佞贤。
