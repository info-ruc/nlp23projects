<strong>鲁仲连不肯帝秦信陵君窃符救赵</strong>
话说吕不韦同著王孙异人，辞了秦王，竟至咸阳。先有人报知太子安国君，安国君谓华阳夫人曰： 吾儿至矣。 夫人并坐中堂以待之。
不韦谓异人曰： 华阳夫人乃楚女，殿下既为之子，须用楚服入见，以表依恋之意。 异人从之，当下改换衣装，来至东宫，先拜安国君，次拜夫人，泣涕而言曰： 不肖男久隔亲颜，不能侍养，望二亲恕儿不孝之罪。 
夫人见异人头顶南冠，足穿豹舄，短袍革带，骇而问曰： 儿在邯郸，安得效楚人装束？ 异人拜禀曰： 不孝男日夜思想慈母，故特制楚服，以表忆念。 
夫人大喜曰： 妾，楚人也，当自子之！ 
安国君曰： 吾儿可改名曰子楚。 
异人拜谢，安国君问子楚： 何以得归？ 
子楚将赵王先欲加害，及赖得吕不韦破家行贿之事，细述一遍，安国君即召不韦劳之曰： 非先生，险失我贤孝之儿矣！今将东宫俸田二百顷，及第宅一所，黄金五十镒，权作安歇之资，待父王回国，加官赠秩。 不韦谢恩而出，子楚就在华阳夫人宫中居住，不在话下。
再说公孙乾直至天明酒醒，左右来报： 秦王孙一家不知去向。 
使人去问吕不韦，回报： 不韦亦不在矣！ 
公孙乾大惊曰： 不韦言三日内起身，安得夜半即行乎？ 
随往南门诘问，守将答曰： 不韦家属出城已久，此乃奉大夫之命也。 
公孙乾曰： 可有王孙异人否？ 守将曰： 但见吕氏父子及仆从数人，并无王孙在内。 
公孙乾跌足叹曰： 仆从之内，必有王孙，吾乃堕贾人之计矣。 乃上表赵王，言： 臣乾监押不谨，致质子异人逃去，臣罪无所辞。 遂伏剑自刎而亡。髯翁有诗叹曰：
监守晨昏要万全，只贪酒食与金钱。<br/>醉乡回后王孙去，一剑须知悔九泉。
秦王自王孙逃回秦国，攻赵益急，赵君再遣使求魏进兵，客将军新垣衍献策曰： 秦所以急围赵者有故。前此与齐湣王争强为帝，已而复归帝不称，今湣王已死，齐益弱，惟秦独雄，而未正帝号，其心不慊，今日用兵侵伐不休，其意欲求为帝耳，诚令赵发使尊秦为帝，秦必喜而罢兵，是以虚名而免实祸也。 
魏王本心惮于救赵，深以其谋为然，即遣新垣衍随使者至邯郸，以此言奏知赵王。赵王与群臣议其可否，众议纷纷未决，平原君方寸已乱，亦漫无主裁。
时有齐人鲁仲连者，年十二岁时曾屈辩士田巴，时人号为 千里驹 ，田巴曰： 此飞兔也，岂止千里驹而已！ 及年长，不屑仕宦，专好远游，为人排难解纷。
其时适在赵国围城之中，闻魏使请尊秦为帝，勃然不悦，乃求见平原君曰： 路人言君将谋帝秦，有之乎？ 平原君曰： 胜乃伤弓之鸟，魄已夺矣，何敢言事，此魏王使将军新垣衍来赵言之耳！ 
鲁仲连曰： 君乃天下贤公子，乃委命于梁客耶？今新垣衍将军何在？吾当为君责而归之！ 平原君因言于新垣衍，衍虽素闻鲁仲连先生之名，然知其舌辩，恐乱其议，辞不愿见，平原君强之，遂邀鲁仲连俱至公馆，与衍相见。
衍举眼观看仲连，神清骨爽，飘飘乎有神仙之度，不觉肃然起敬，谓曰： 吾观先生之玉貌，非有求于平原君者也，奈何久居此围城之中，而不去耶？ 
鲁仲连曰： 连无求于平原君，窃有请于将军也！ 
衍曰： 先生何请乎？ 
仲连曰： 请助赵而勿帝秦！ 
衍曰： 先生何以助赵？ 
仲连曰： 吾将使魏与燕助之，若齐、楚固已助之矣！ 
衍笑曰： 燕则吾不知；若魏，则吾乃大梁人也，先生又乌能使吾助赵乎？ 
仲连曰： 魏未睹秦称帝之害也，若睹其害，则助赵必矣！ 
衍曰： 秦称帝，其害如何？ 
仲连曰： 秦乃弃礼义而上首功之国也，恃强挟诈，屠戮生灵。彼并为诸侯，而犹若此；倘肆然称帝，益济其虐，连宁蹈东海而死，不忍为之民也。而魏乃甘为之下乎？ 
衍曰： 魏岂甘为之下哉？譬如仆者，十人而从一人，宁智力不若主人哉？诚畏之耳！ 
仲连曰： 魏自视若仆耶？吾将使秦王烹醢魏王矣！ 
衍怫然曰： 先生又恶能使秦王烹醢魏王乎？ 
仲连曰： 昔者九侯、鄂侯、文王，纣之三公也。九侯有女而美，献之于纣，女不好淫，触怒纣，纣杀女而醢九侯；鄂侯谏之，并烹鄂侯；文王闻之窃叹，纣复拘之于羑里，几不免于死。岂三公之智不如纣耶？天子之行于诸侯，固如是也。秦肆然称帝，必责魏入朝，一旦行九侯、鄂侯之诛，谁能禁之！ 
新垣衍沉思未答，仲连又曰： 不特如此。秦肆然称帝，又必将变易诸侯之大臣，夺其所憎，而树其所爱，又将使其子女谗妾为诸侯之室，魏王安能晏然而已乎？即将军又何以保其爵禄乎？ 新垣衍乃蹶然而起，再拜谢曰： 先生真天下士也，衍请出复吾君，不敢再言帝秦矣！ 
秦王闻魏使者来议帝秦事甚喜，缓其攻以待之。及闻帝议不成，魏使已去，叹曰： 此围城中有人，不可轻视。 乃退屯于汾水，戒王龁用心准备，
再说新垣衍去后，平原君又使人至邺下求救于晋鄙。鄙以王命为辞，平原君乃为书让信陵君无忌曰： 胜所以自附为婚姻者，以公子高义，能急人之困耳。今邯郸旦暮降秦，而魏救不前，岂胜平生所以相托之意乎？令姊忧城破，日夜悲泣，公子纵不念胜，独不念姊耶？ 
信陵君得书，数请魏王求敕晋鄙进兵，魏王曰： 赵自不肯帝秦，乃仗他人力却秦耶？ 终不许。信陵君又使宾客辩士百般巧说，魏王只是不从。信陵君曰： 吾义不可以负平原君，吾宁独赴赵，与之俱死。 乃具车骑百余乘，遍约宾客，欲直犯秦军，以徇平原君之难。
宾客愿从者千余人，行过夷门，与侯生辞别。侯生曰： 公子勉之。臣年老不能从行，勿怪，勿怪。 信陵君屡目侯生，侯生并无他语，信陵君怏怏而去，约行十余里，心中自念： 吾所以待侯生者，自谓尽礼；今吾往奔秦军，行就死地，而侯生无一言半辞为我谋，又不阻我之行，甚可怪也。 
乃约住宾客，独引车还见侯生，宾客皆曰： 此半死之人，明知无用，公子何必往见。 信陵君不听。
却说侯生立在门外，望见信陵君车骑，笑曰： 嬴固策公子之必返矣！ 
信陵君曰： 何故？ 
侯生曰： 公子遇嬴厚，公子入不测之地，而臣不送，必恨臣，是以知公子必返。 
信陵君乃再拜曰： 始无忌自疑有所失于先生，致蒙见弃，是以还请其故耳。 
侯生曰： 公子养客数十年，不闻客出一奇计，而徒与公子犯强秦之锋，如以肉投饿虎，何益之有？ 
信陵君曰： 无忌亦知无益，但与平原君交厚，义不独生，先生何以策之？ 
侯生曰： 公子且入坐，容老臣徐计。 乃屏去从人，私叩曰： 闻如姬得幸于王，信乎? 
信陵君曰： 然。 
侯生曰： 嬴又闻如姬之父，昔年为人所杀，如姬言于王，欲报父仇，求其人，三年不得；公子使客斩其仇头，以献如姬，此事果否？ 
信陵君曰： 果有此事。 
侯生曰： 如姬感公子之德，愿为公子死，非一日矣，今晋鄙之兵符在王卧内，惟如姬力能窃之，公子诚一开口，请于如姬，如姬必从，公子得此符，夺晋鄙军，以救赵而却秦，此五霸之功也！ 
信陵君如梦初觉，再拜称谢，乃使宾客先待于郊外，而独身回车至家，使所善内侍颜恩，以窃符之事，私乞于如姬。如姬曰： 公子有命，虽使妾蹈汤火，亦何辞乎? 是夜，魏王饮酒酣卧，如姬即盗虎符授颜恩，转致信陵君之手，信陵君既得符。复往辞侯生，侯生曰：  将在外，君命有所不受。 公子即合符，而晋鄙不信，或从便宜，复请于魏王，事不谐矣。臣之客朱亥，此天下力士，公子可与俱行，晋鄙见从甚善；若不听，即令朱亥击杀之。 信陵君不觉泣下。
侯生曰： 公子有畏耶？ 
信陵君曰： 晋鄙老将无罪，倘不从，便当击杀，吾是以悲，无他畏也！ 
于是与侯生同诣朱亥家，言其故，朱亥笑曰： 臣乃市屠小人，蒙公子数下顾，所以不报者，谓小礼无所用，今公子有急，正亥效命之日也！ 
侯生曰： 臣义当从行，以年老不能远涉，请以魂送公子。 
即自刭于车前，信陵君十分悲悼，乃厚给其家，使为殡殓，自己不敢留滞，遂同朱亥登车望北而去。髯仙有诗云：
魏王畏敌诚非勇，公子损生亦可嗤。<br/>食客三千无一用，侯生奇计仗如姬。
却说魏王于卧室中失了兵符，过了三日之后，方才知觉，心中好不惊怪，盘问如姬，只推不知，乃遍搜宫内，全无下落。却教颜恩将宫娥内侍，凡直内寝者，逐一拷打。颜恩心中了了，只得假意推问。又乱了一日，魏王忽然想著公子无忌，屡次苦苦劝我敕晋鄙进兵，他手下宾客鸡鸣狗盗者甚多，必然是他所为，使人召信陵君，回报： 四五日前，已与宾客千余，车百乘出城，传闻救赵去矣。 
魏王大怒，使将军卫庆率军三千，星夜往追信陵去讫。
再说邯郸城中盼望救兵，无一至者，百姓力竭，纷纷有出降之议，赵王患之。有传舍吏子李同，说平原君曰： 百姓日乘城为守，而君安享富贵，谁肯为君尽力乎？君诚能令夫人以下，编于行伍之间，分功而作，家中所有财帛，尽散以给将士，将士在危苦之乡，易于感恩，拒秦必甚力。 平原君从其计，募得敢死之士三千人，使李同领之，缒城而出，乘夜斫营，杀秦兵千余人。
王龁大惊，亦退三十里下寨。
城中人心稍定。李同身带重伤，回城而死，平原君哭之恸，命厚葬之，再说信陵君无忌行至邺下，见晋鄙曰： 大王以将军久暴露于外，遣无忌特来代劳。 因使朱亥捧虎符与晋鄙验之，晋鄙接符在手，心下踌躇，想道： 魏王以十万之众托我，我虽固陋，未有败衄之罪，今魏王无尺寸之书，而公子徒手捧符，前来代将，此事岂可轻信！ 乃谓信陵君曰： 公子暂请消停几日，待某把军伍造成册籍，明日交付何如！ 
信陵君曰： 邯郸势在垂危，当星夜赴救，岂得复停时刻！ 晋鄙曰： 实不相瞒，此军机大事，某还要再行奏请，方敢交军。 说犹未毕，朱亥厉声喝曰： 元帅不奉王命，便是反叛了。 
晋鄙方问得一句： 汝是何人？ 只见朱亥袖中出铁锤，重四十斤，向晋鄙当头一击，脑浆迸裂，登时气绝。
信陵君握符谓诸将曰： 魏王有命，使某代晋鄙将军救赵，晋鄙不奉命，今已诛死，三军安心听令，不得妄动。 营中肃然，比及卫庆追至邺下，信陵君已杀晋鄙，将其军矣，卫庆料信陵君救赵之志已决，便欲辞去，信陵君曰： 君已至此，看我破秦之后，可还报吾王也。 卫庆只得先打密报，回复魏王，遂留军中。
信陵君大犒三军，复下令曰： 父子俱在军中者，父归；兄弟俱在军中者，兄归；独子无兄弟者，归养；有疾病者，留就医药。 是时告归者约十分之二，得精兵八万人，整齐步伍，申明军法，信陵君率宾客，身为士卒先，进击秦营。
王龁不意魏兵卒至，仓卒拒战，魏兵贾勇而前，平原君亦开城接应，大战一场，王龁折兵一半，奔汾水大营。秦王传令解围而去。郑安平以二万人别营于东门，为魏兵所遏，不能归，叹曰： 吾原是魏人。 乃投降于魏，春申君闻秦师已解，亦班师而归，韩王乘机复取上党。
此秦昭襄王之五十年，周赧王五十八年之事也。
赵王亲携牛酒劳军，向信陵君再拜曰： 赵国亡而复存，皆公子之力，自古贤人，未有如公子者也。 平原君负弩矢，为信陵君前驱，信陵君颇有自功之色。
朱亥进曰： 人有德于公子，公子不可忘；公子有德于人，公子不可不忘也。公子矫王命，夺晋鄙军以救赵，于赵虽有功，而于魏未为无罪。公子乃自以为功乎？ 
信陵君大惭曰： 无忌谨受教。 
比入邯郸城，赵王亲扫除宫室以迎信陵君，执主人之礼甚恭，揖信陵君就西阶，信陵君谦让不敢当客，踽踽然细步循东阶而上。
赵王献觞为寿，颂公子存赵之功，信陵君跼蹐逊谢曰： 无忌有罪于魏，无功于赵。 
宴毕归馆，赵王谓平原君曰： 寡人欲以五城封魏公子，见公子谨让之至，寡人自愧，遂不能出诸口，请以鄗为公子汤沐之邑，烦为致之。 平原君致赵王之命，信陵君辞之再四，方才敢受。
信陵君自以得罪魏王，不敢归国，将兵符付将军卫庆，督兵回魏，而身留赵国，其宾客之留魏者，亦弃魏奔赵，依信陵君。
赵王又欲封鲁仲连以大邑，仲连固辞，赠以千金，亦不受，曰： 与其富贵而诎于人，宁贫贱而得自由也。 信陵君与平原君共留之，仲连不从，飘然而去，真高士矣。史臣有赞云：
卓哉鲁连，品高千载。<br/>不帝强秦，宁蹈东海！<br/>排难辞荣，逍遥自在。<br/>视彼仪秦，相去十倍。
时赵有处士毛公者，隐于博徒；有薛公者，隐于卖浆之家。信陵君素闻其贤名，使朱亥传命访之，二人匿不肯见。
忽一日，信陵君踪迹二人，知毛公在薛公之家，不用车马，单使朱亥一人跟随，微服徒步，假作买浆之人，直造其所，与二人相见。二人方据垆共饮，信陵君遂直入，自通姓名，叙向来倾慕之意，二人走避不及，只得相见。四人同席而饮，尽欢方散。
自此以后，信陵君时时与毛、薛二公同游。
平原君闻之，谓其夫人曰： 向者吾闻令弟天下豪杰，公子中无与为比，今乃日逐从博徒卖浆者同游，交非其类，恐损名誉。 夫人见信陵君述平原君之言，信陵君曰： 吾向以为平原君贤者，故宁负魏王，夺兵来救。今平原所与宾客，徒尚豪举，不求贤士也。无忌在国时，常闻赵有毛公、薛公，恨不得与之同游。今日为之执鞭，尚恐其不屑于我，平原君乃以为羞，何云好士乎？平原君非贤者，吾不可留。 即日命宾客束装，欲适他国。
平原君闻信陵君束装大惊，谓夫人曰： 胜未敢失礼于令弟，为何陡然弃我而去？夫人知其故乎？ 夫人曰： 吾弟以君非贤，故不愿留耳。 因述信陵君之语，平原君掩面叹曰： 赵有二贤人，信陵君且知之。而吾不知，吾不及信陵君远矣，以彼形此，胜乃不得比于人类。 乃躬造馆舍，免冠顿首，谢其失言之罪。信陵君然后复留于赵。
平原君门下士闻知其事，去而投信陵君者大半，四方宾客来游赵者，咸归信陵，不复闻平原君矣。髯翁有诗云：
卖浆纵博岂嫌贫，公子豪华肯辱身。<br/>可笑平原无远识，却将富贵压贤人！
再说魏王接得卫庆密报，言： 公子无忌果窃兵符，击杀晋鄙，代领其众，前行救赵，并留臣于军中，不遣归国。 魏王怒甚，便欲收信陵君家属，又欲尽诛其宾客之在国者。
如姬乃跪而请曰： 此非公子之罪，乃贱妾之罪，妾当万死。 
魏王咆哮大怒，问曰： 窃符者乃汝乎？ 
如姬曰： 妾父为人所杀，大王为一国之主，不能为妾报仇，而公子能报之，妾感公子深恩，恨无地自效。今见公子以念姊之故，日夜哀泣，贱妾不忍，故擅窃虎符，使发晋鄙之军，以成其志，妾闻： 同室相斗者，被发冠缨而往救之。 赵与魏犹同室也，大王忘昔日之义，而公子赴同室之急，倘幸而却秦全赵，大王威名扬于远近，义声腾于四海，妾虽碎尸万段，亦何所恨乎？若收信陵君家属，诛其宾客，信陵兵败，甘服其罪；倘其得胜，将何以处之？ 
魏王沉吟半晌，怒气稍定，问曰： 汝虽窃符，必有传送之人。 如姬曰： 递送者，颜恩也。 
魏王命左右缚颜恩至，问曰： 汝何敢送兵符于信陵？ 
恩曰： 奴婢不曾晓得什么兵符。 
如姬目视颜恩曰： 向日我著你送花胜与信陵夫人，这盒内就是兵符了。 
颜恩会意，乃大哭曰： 夫人吩咐，奴婢焉敢有违？那时只说送花胜去，盒子重重封固，奴婢岂知就里？今日屈死奴婢也。 
如姬亦泣曰： 妾有罪自当，勿累他人。 魏王喝教将颜恩放绑，下于狱中。如姬贬入冷宫，一面使人探听信陵君胜负消息，再行定夺。
约过了二月有余，卫庆班师回朝，将兵符缴上，奏道： 信陵君大败秦军，不敢还国，已留身赵都，多多拜上大王： 改日领罪。  
魏王问交兵之状，卫庆备细述了一遍，群臣皆罗拜称贺，呼： 万岁！ 
魏王大喜，即使左右召如姬于冷宫，出颜恩于狱，俱恕其罪。如姬参见谢恩毕，奏曰： 救赵成功，使秦国畏大王之威，赵王怀大王之德，皆信陵君之功也。信陵君乃国之长城，家之宗器，岂可弃之于外邦？乞大王遣使召回本国，一以全 亲亲 之情，一以表 贤贤 之义。 
魏王曰： 彼免罪足矣，何得云功乎？ 但吩咐： 信陵君名下应得邑俸，仍旧送去本府家眷支用，不准迎归。 
自是魏、赵俱太平无话。
再说秦昭襄王兵败归国，太子安国君率王孙子楚出迎于郊，齐奏吕不韦之贤，秦王封为客卿，食邑千户，秦王闻郑安平降魏，大怒，族灭其家。
郑安平乃是丞相应侯范睢所荐，秦法凡荐人不效者，与所荐之人同罪，郑安平降敌，既已族诛，范睢亦该连坐了，于是范睢席藁待罪。不知性命如何？且看下回分解。
