<strong>伍员吹箫乞吴市专诸进炙刺王僚</strong>
话说渔丈人已渡伍员，又与饮食，不受其剑，伍员去而复回，求丈人秘密其事，恐引追兵前至，有负盛意。渔翁仰天叹曰： 吾为德于子，子犹见疑，倘若追兵别渡，吾何以自明？请以一死绝君之疑。 言讫，解缆开船，拔舵放桨，倒翻船底，溺于江心。史臣有诗云：
数载逃名隐钓纶，扁舟渡得楚亡臣。<br/>绝君后虑甘君死，千古传名渔丈人。
至今武昌东北通淮门外，有解剑亭，当年子胥解剑赠渔父处也。伍员见渔丈人自溺，叹曰： 我得汝而活，汝为我而死，岂不哀哉！ 
伍员与芈胜遂入吴境，行至溧阳，馁而乞食，遇一女子，方浣纱于濑水之上，筥中有饭，伍员停足问曰： 夫人可假一餐乎？ 女子垂头应曰： 妾独与母居，三十未嫁，岂敢售餐于行客哉？ 伍员曰： 某在穷途，愿乞一饭自活，夫人行赈恤之德，又何嫌乎？ 女子抬头看见伍员状貌魁伟，乃曰： 妾观君之貌，似非常人，宁以小嫌，坐视穷困。 于是发其箪，取盎浆，跪而进之，胥与胜一餐而止。女子曰： 君似有远行，何不饱食？ 二人乃再餐，尽其器，临行谓女子曰： 蒙夫人活命之恩，恩在肺腑，某实亡命之夫，倘遇他人，愿夫人勿言。 女子凄然叹曰： 嗟乎，妾侍寡母三十未稼，贞明自矢，何期馈饭，乃与男子交言，败义堕节，何以为人，子行矣！ 伍员别去，行数步，回头视之，此女抱一大石，自投濑水中而死，后人有赞云：
溧水之阳，击绵之女，<br/>惟治母餐，不通男语。<br/>矜此旅人，发其筐筥，<br/>君腹虽充，吾节已窳。<br/>捐此孱躯，以存壶矩，<br/>濑流不竭，兹人千古！
伍员见女子投水，感伤不已，咬破指头，沥血书二十字于石上，曰：
尔浣纱，我行乞，
我腹饱，尔身溺。
十年之后，千金报德！
伍员题讫，复恐后人看见，掬土以掩之。
过了溧阳，复行三百余里，至一地，名吴趋。
见一壮士，碓颡而深目，状如饿虎，声若巨雷，方与一大汉厮打，众人力劝不止，门内有一妇人唤曰： 专诸不可！ 其人似有畏惧之状，即时敛手归家，员深怪之。问于旁人曰： 如此壮士，而畏妇人乎？ 旁人告曰： 此吾乡勇士，力敌万人，不畏强御，平生好义，见人有不平之事，即出死力相为，适才门内唤声，乃其母也，所唤专诸，即此人姓名，素有孝行，事母无违，虽当盛怒，闻母至即止。 
员叹曰： 此真烈士矣！ 次日，整衣相访，专诸出迎，叩其来历，员具道姓名，并受冤始末，专诸曰： 公负此大冤，何不求见吴王，借兵报仇？ 员曰： 未有引进之人，不敢自媒。 专诸曰： 君言是也，今日下顾荒居，有何见谕？ 员曰： 敬子孝行，愿与结交。 
专诸大喜，乃入告于母，即与伍员八拜为交，员长于诸二岁，呼员为兄，员请拜见专诸之母，专诸复出其妻子相见，杀鸡为黍，欢如骨肉，遂留员、胜二人宿了一夜。
次早，员谓专诸曰： 某将辞弟入都，觅一机会，求事吴王。 专诸曰： 吴王好勇而骄，不如公子光亲贤下士，将来必有所成。 员曰： 蒙弟指教，某当牢记，异日有用弟之处，万勿见拒！ 专诸应诺，三人分别。
员、胜相随前进，来到梅里。城郭卑隘，朝市粗立，舟车嚷嚷，举目无亲，乃藏芈胜于郊外，自己被发佯狂，跣足涂面，手执斑竹箫一管，在市中吹之，往来乞食。
其箫曲第一叠云：
 伍子胥，伍子胥，跋涉宋、郑身无依，千辛万苦凄复悲，父仇不报，何以生为？ 
第二叠云：
 伍子胥，伍子胥，昭关一度变须眉，千惊万恐凄复悲，兄仇不报，何以生为？ 
第三叠云：
 伍子胥，伍子胥，芦花渡口溧阳溪，千生万死及吴陲，吹箫乞食凄复悲，身仇不报，何以生为？ 
市人无有识者。时周景王二十五年，吴王僚之七年也。
再说吴公子姬光，乃吴王诸樊之子。诸樊薨，光应嗣位，因守父命，欲以次传位于季札，故余祭、夷昧以次相及。及夷昧薨后，季札不受国，仍该立诸樊之后，争奈王僚贪得不让，竟自立为王。公子光心中不服，潜怀杀僚之意，其如群臣皆为僚党，无与同谋。隐忍于中，乃求善相者曰被离，举为吴市吏，嘱以谘访豪杰，引为己辅。
一日，伍员吹箫过于吴市，被离闻箫声甚哀，再一听之，稍辨其音，出见员，乃大惊曰： 吾相人多矣，未见有如此之貌也！ 乃揖而进之，逊于上坐，伍员谦让不敢，被离曰： 吾闻楚杀忠臣伍奢，其子子胥出亡外国，子殆是乎？ 员跼蹐未对，被离又曰： 吾非祸子者，吾见子状貌非常，欲为子求富贵地耳。 伍员乃诉其实。
早有侍人知其事，报知王僚，僚召被离引员入见。被离一面使人私报姬光得知，一面使伍员沐浴更衣，一同入朝，进谒王僚，王僚奇其貌，与之语，知其贤，即拜为大夫之职，次日，员入谢，道及父兄之冤，咬牙切齿，目中火出，王僚壮其气，意复怜之，许为兴师复仇。
姬光素闻伍员智勇，有心收养他，闻先谒王僚，恐为僚所亲用，心中微愠，乃往见王僚曰： 光闻楚之亡臣伍员，来奔我国，王以为何如人？ 僚曰： 贤而且孝。 光曰： 何以见之！ 僚曰： 勇壮非常，与寡人筹策国事，无不中窾，是其贤也；念父兄之冤，未曾须臾忘报，乞师于寡人，是其孝也！ 光曰： 王许以复仇乎？ 僚曰： 寡人怜其情，已许之矣。 光谏曰： 万乘之主，不为匹夫兴师。今吴、楚构兵已久，未见大胜，若为子胥兴师，是匹夫之恨，重于国耻也，胜则彼快其愤，不胜则我益其辱，必不可！ 王僚以为然，遂罢伐楚之议，伍员闻光之入谏，曰： 光方有内志，未可说以外事也！ 乃辞大夫之职不受，光复言于王僚曰： 子胥以王不肯兴师，辞职不受，有怨望之心，不可用之。 僚遂疏伍员，听其辞去。但赐以阳山之田百亩，员与胜遂耕于阳山之野。
姬光私往见之，馈以米粟布帛，问曰： 子出入吴、楚之境，曾遇有才勇之士，略如子胥者乎？ 员曰： 某何足道，所见有专诸者，真勇士也！ 光曰： 愿因子胥得交于专先生。 员曰： 专诸去此不远，当即召之，明旦可入谒也！ 光曰： 既是才勇之士，某即当造请，岂敢召乎？ 乃与伍员同车共载，直造专诸之家。
专诸方在街坊磨刀，为人屠豕，见车马纷纷，方欲走避，伍员在车上呼曰： 愚兄在此。 专诸慌忙停刀，候伍员下车相见，员指公子光曰： 此吴国长公子，慕吾弟英雄，特来造见，弟不可辞。 专诸曰： 某闾巷小民，有何德能，敢烦大驾。 遂揖公子光而进，筚门蓬户，低头而入，公子光先拜，致生平相慕之意，专诸答拜。光奉上金帛为贽，专诸固让，伍员从旁力劝，方才肯受。自此专诸遂投于公子光门下。
光使人日馈粟肉，月给布帛，又不时存问其母，专诸甚感其意，一日，问光曰： 某村野小人，蒙公子豢养之恩，无以为报，倘有差遣，惟命是从。 光乃屏左右，述其欲刺王僚之意。
专诸曰： 前王夷昧卒，其子分自当立，公子何名而欲害之！ 光备言祖父遗命，以次相传之故， 季札既辞，宜归适长，适长之后，即光之身也，僚安得为君哉，吾力弱不足以图大事，故欲借助于有力者。 专诸曰： 何不使近臣从容言于王侧，陈前王之命，使其退位，何必私备剑士，以伤先王之德？ 光曰： 僚贪而恃力，知进之利，不能退让，若与之言，反生忌害，光与僚势不两立。 专诸奋然曰： 公子之言是也，但诸有老母在堂，未敢以死相许。 光曰： 吾亦知尔母老子幼，然非尔无与图事者，苟成其事，君之子母，即吾子母也，自当尽心养育，岂敢有负于君哉？ 
专诸沉思良久，对曰： 凡事轻举无功，必图万全。夫鱼在千仞之渊，而入渔人之手者，以香饵在也，欲刺王僚，必先投王之所好，乃能亲近其身，不知王所好何在？ 光曰： 好味。 专诸
曰： 味中何者最甘？ 光曰： 尤好鱼炙？ 专诸曰： 某请暂辞？ 公子光曰： 壮士何往？ 专诸曰： 某往学治味，庶可近吴王耳！ 
专诸遂往太湖学炙鱼，凡三月，尝其炙者，皆以为美，然后复见姬光，光乃藏专诸于府中。髯翁有诗云：
刚直人推伍子胥，也因献媚进专诸。<br/>欲知弑械从何起？三月湖边学炙鱼。
姬光召伍子胥，谓： 专诸已精其味矣，何以得近吴王？ 员对曰： 夫鸿鹄所以不可制者，以羽翼在也；欲制鸿鹄，必先去其羽翼。吾闻公子庆忌，筋骨如铁，万夫莫当，手能接飞鸟，步能格猛兽，王僚得一庆忌，旦夕相随，尚且难以动手。况其母弟掩余、烛庸并握兵权，虽有擒龙搏虎之勇，鬼神不测之谋，安能济事？公子欲除王僚，必先去此三子，然后大位可图，不然，虽幸而成事，公子能安然在位乎？ 
光俯思半晌，恍然曰： 君言是也，且归尔田，俟有间隙，然后相议耳！ 员乃辞去。
是年，周景王崩，有嫡世子曰猛，次曰匄，长庶子曰朝。景王宠爱朝，嘱于大夫宾孟欲更立世子之位，未行而崩。刘献公挚亦卒，子刘卷字伯蚡嗣立，素与宾孟有隙，遂同单穆公劫杀宾孟，立世子猛，是为悼王。
尹文公固、甘平公鱼酋、召庄公奂，素附子朝，三家合兵，使上将南宫极率之以攻刘卷，卷出奔扬。单旗奉王猛次于皇。子朝使其党厀肹伐皇，肹败死。晋顷公闻王室大乱，遣大夫籍谈、荀跞帅师纳王于王城，尹固亦立子朝于京。
未几，王猛病卒，单旗、刘卷复立其弟匄，是为敬王，居翟泉，周人呼匄为东王，朝为西王，二王互相攻杀，六年不决。召庄公奂卒，南宫极为天雷震死，人心耸惧，晋大夫荀跞，复率诸侯之师，纳敬王于成周，擒尹固，子朝兵溃，召奂之子嚚反攻子朝，朝出奔楚，诸侯遂城成周而还。
敬王以召嚚为反覆，与尹固同斩于市，周人快之，此是后话。
且说周敬王即位之元年，吴王僚之八年也。时楚故太子建之母在郧，费无极恐其为伍员内应，劝平王诛之，建母闻之，阴使人求救于吴，吴王僚使公子光往郧取建母，行及锺离，楚将薳越帅师拒之，驰报郢都。
平王拜令尹阳匄为大将，并征陈、蔡、胡、沈、许五国之师，胡子名髡，沈子名逞，二君亲自引兵，陈遣大夫夏啮，顿、胡二国亦遣大夫助战，胡、沈、陈之兵营于右，顿、许、蔡之兵营于左，薳越大军居中。姬光亦驰报吴王，王僚同公子掩余率大军一万，罪人三千，来至鸡父下寨。
两边尚未约战，适楚令尹阳匄暴疾卒，薳越代领其众。
姬光言于王僚曰： 楚亡大将，其军已丧气矣，诸侯相从者虽众，然皆小国，畏楚而来，非得已也。胡、沈之君，幼不习战，陈夏啮勇而无谋，顿、许、蔡三国久困楚令，其心不服，不肯尽力。七国同役而不同心，楚帅位卑无威，若分师先犯胡、沈与陈，必先奔，诸国乖乱，楚必震惧，可全败也。请示弱以诱之，而以精卒持其后。 
王僚从其计，乃为三阵，自率中军，姬光在左，公子掩余在右，各饱食严阵以待。先遣罪人三千，乱突楚之右营。
时秋七月晦日，兵家忌晦，故胡子髡、沈子逞及陈夏啮，俱不做整备，及闻吴兵到，开营击之，罪人原无纪律，或奔或止，三国以吴兵散乱，彼此争功追逐，全无队伍。姬光帅左军乘乱进击，正遇夏啮，一戟刺于马下。胡、沈二君心慌，夺路欲走，公子掩余右军亦到，二君如飞禽入网，无处逃脱，俱为吴军所获。军士死者无数，生擒甲士八百余人。姬光喝教将胡、沈二君斩首，却纵放甲士，使奔报楚之左军，言： 胡、沈二君及陈大夫俱被杀矣！ 许、蔡、顿三国将士，吓得心胆堕地，不敢出战，各寻走路。王僚合左右二军，如泰山一般倒压下来，中军薳越未及成阵，军士散其大半，吴兵随后掩杀，杀得尸横遍野，流血成渠，薳越大败，奔五十里方脱，姬光直入郧阳，迎取楚夫人以归。
蔡人不敢拒敌，薳越收拾败兵，止存其半，闻姬光单师来郧阳取楚夫人，乃星夜赴之，比及楚军至蔡，吴兵已离郧阳二日矣，薳越知不可追，仰天叹曰： 吾受命守关，不能缉获亡臣，是无功也；既丧七国之师，又失君夫人，是有罪也。无一功而负二罪，何面复见楚王乎？ 遂自缢而死。
楚平王闻吴师势大，心中甚惧，用囊瓦为令尹，以代阳匄之位。瓦献计谓郢城卑狭，更于其东辟地，筑一大城，比旧高七尺，广二十余里，名旧城为纪南城，以其在纪山之南也；新城仍名郢，徙都居之；复筑一城于西，以为右臂，号曰麦城。三城似品字之形，联络有势，楚人皆以为瓦功，沈尹戍笑曰： 子常不务修德政，而徒事兴筑，吴兵若至，虽十郢城何益哉？ 
囊瓦欲雪鸡父之耻，大治舟楫，操演水军，三月，水手习熟，囊瓦率舟师，从大江直逼吴疆，耀武而还。吴公子光闻楚师犯边，星夜来援，比至境上，囊瓦已还师矣，姬光曰： 楚方耀武而还，边人必不为备。 乃潜师袭巢灭之，并灭锺离，奏凯而归。
楚平王闻二邑被灭，大惊，遂得心疾，久而不愈，至敬王四年，疾笃，召囊瓦及公子申，至于榻前，以太子珍嘱之而薨。囊瓦与郤宛商议曰： 太子珍年幼，且其母乃太子建所聘，非正也，子西长而好善，立长则名顺，建善则国治，诚立子西，楚必赖之。 郤宛以囊瓦之言，告于公子申，申怒曰： 若废太子，是彰君王之秽行也。太子秦出，其母已立为君夫人，可谓非嫡嗣乎？弃嫡而失大援，外内恶之，令尹欲以利祸我，其病狂乎？再言及，吾必杀之！ 囊瓦惧，乃奉珍主丧即位，改名曰轸，是为昭王。囊瓦仍为令尹，伯郤宛为左尹，鄢将师为右尹，费无极以师傅旧恩，同执国政。
却说郑定公闻吴人取楚夫人以归，乃使人赍珠玉簪珥追送之，以解杀建之恨。
楚夫人至吴，吴王赐宅西门之外，使芈胜奉之。伍员闻平王之死，捶胸大哭，终日不止，公子光怪而问曰： 楚王乃子仇人，闻死当称快，胡反哭之！ 员曰： 某非哭楚王也，恨吾不能枭彼之头，以雪吾恨，使得终于牖下耳！ 光亦为嗟叹。胡曾先生有诗曰：
父兄冤恨未曾酬，已报淫狐获首邱。<br/>手刃不能偿夙愿，悲来霜鬓又添秋。
伍员自恨不能及平王之身，报其仇怨，一连三夜无眠，心中想出一个计策来，谓姬光曰： 公子欲行大事，尚无间可乘耶？ 光曰： 昼夜思之，未得其便。 员曰： 今楚王新殁，朝无良臣，公子何不奏过吴王，乘楚丧乱之中，发兵南伐，可以图霸。 光曰： 倘遣吾为将，奈何？ 员曰： 公子误为坠车而得足疾者，王必不遣，然后荐掩余、烛庸为将，更使公子庆忌结连郑、卫，共攻楚国，此一网而除三翼，吴王之死在目下矣。 光又问曰： 三翼虽去，延陵季子在朝，见我行篡，能容我乎？ 员曰： 吴、晋方睦，再令季子使晋，以窥中原之衅，吴王好大而疏于计，必然听从，待其远使归国，大位已定，岂能复议废立哉？ 光不觉下拜曰： 孤之得子胥，乃天赐也！ 
次日，以乘丧伐楚之利，入言于王僚，僚欣然听之。光曰： 此事某应效劳，奈因坠车损其足胫，方就医疗，不能任劳。 僚曰： 然则何人可将？ 光曰： 此大事，非至亲信者，不可托也，王自择之。 僚曰： 掩余、烛庸可乎？ 光曰： 得人矣。 光又曰： 向来晋、楚争霸，吴为属国，今晋既衰微，而楚复屡败，诸侯离心，未有所归，南北之政，将归于东，若遣公子庆忌往收郑、卫之兵，并力攻楚；而使延陵季子聘晋，以观中原之衅。王简练舟师，以拟其后，霸可成也！ 
王僚大喜，使掩余、烛庸帅师伐楚，季札聘于晋国，惟庆忌不遣。
单说掩余、烛庸引师二万，水陆并进，围楚潜邑，潜邑大夫坚守不出，使人入楚告急。
时楚昭王新立，君幼臣谗，闻吴兵围潜，举朝慌急无措，公子申进曰： 吴人乘丧来伐，若不出兵迎敌，示之以弱，启其深入之心，依臣愚见，速令左司马沈尹戍率陆兵一万救潜，再遣左尹郤宛率水军一万，从淮汭顺流而下，截住吴兵之后，使他首尾受敌，吴将可坐而擒矣。 昭王大喜，遂用子西之计，调遣二将，水陆分道而行。
却说掩余、烛庸正围潜邑，谍者报： 救兵来到。 二将大惊，分兵一半围城，一半迎敌，沈尹戍坚壁不战，使人四下将樵汲之路，俱用石子垒断，二将大惊，探马又报： 楚将郤宛引舟师从淮汭塞断江口。 吴兵进退两难，乃分作两寨，为犄角之势，与楚将相持，一面遣人入吴求救，姬光曰： 臣向者欲征郑、卫之兵，正为此也，今日遣之，尚未为晚。 王僚乃使庆忌纠合郑、卫，四公子俱调开去了，单留姬光在国。
伍员乃谓光曰： 公子曾觅利匕首乎，欲用专诸，此其时矣！ 光曰： 然，昔越王允常，使欧冶子造剑五枚，献其三枚于吴，一曰 湛卢 ，二曰 磐郢 ，三曰 鱼肠 。 鱼肠 ，乃匕首也，形虽短狭，砍铁如泥，先君以赐我，至今宝之，藏于床头，以备非常。此剑连夜发光，意者神物欲自试，将饱王僚之血乎？ 遂出剑与员观之，员夸奖不已，即召专诸以剑付之，专诸不待开言，已知光意，慨然曰： 王，信可杀也，二弟远离，公子出使，彼孤立耳，无如我何，但死生之际，不敢自主，候禀过老母，方敢从命。 
专诸归视其母，不言而泣。母曰： 诸何悲之甚也，岂公子欲用汝耶？吾举家受公子恩养，大德当报，忠孝岂能两全，汝必亟往，勿以我为念。汝能成人之事，垂名后世，我死亦不朽矣！ 专诸犹依依不舍，母曰： 吾思饮清泉，可于河下取之。 专诸奉命汲泉于河，比及回家，不见老母在堂，问其妻，妻对曰： 姑适言困倦，闭户思卧，戒勿惊之。 专诸心疑，启牖而入，老母自缢于床上矣。髯仙有诗云：
愿子成名不惜身，肯将孝子换忠臣。<br/>世间尽为贪生误，不及区区老妇人。
专诸痛哭一场，收拾殡殓，葬于西门之外，谓其妻曰： 吾受公子大恩，所以不敢尽死者，为老母也，今老母已亡，吾将赴公子之急，我死，汝母子必蒙公子恩眷，勿为我牵挂。 言毕，来见姬光，言母死之事。光十分不过意，安慰了一番，良久，然后复论及王僚之事，专诸曰： 公子盍设享以请吴王，王若肯来，事八九济矣！ 光乃入见王僚曰： 有庖人从太湖来，新学炙鱼，味甚鲜美，异于他炙，请王辱临下舍而尝之！ 
王僚好的是鱼炙，遂欣然许诺： 来日当过王兄府上，不必过费。 光是夜预伏甲士于窟室之中，再命伍员暗约死士百人，在外接应，于是大张饮具。
次早，复请王僚，僚入宫，告其母曰： 公子光具酒相延，得无有他谋乎？ 母曰： 光心气怏怏，常有愧恨之色，此番相请，谅无好意，何不辞之！ 僚曰： 辞则生隙，若严为之备，又何惧哉！ 于是被犭唐猊之甲三重，陈设兵卫，自王宫起，直至光家之门，街衢皆满，接连不断。
僚驾及门，光迎入拜见，既入席安坐，光侍坐于傍，僚之亲戚近信布满堂阶，侍席力士百人，皆操长戟，带利刀，不离王之左右，庖人献馔，皆从庭下搜简更衣，然后膝行而前，十余力士握剑夹之以进，庖人置馔，不敢仰视，复膝行而出，光献觞致敬，忽作口止坐足，伪为痛苦之状，乃前奏曰： 光足疾举发，痛彻心髓，必用大帛缠紧，其痛方止，幸王宽坐须臾，容裹足便出！ 
僚曰： 王兄请自方便！ 光一步一踬，入内潜进窟室中去了。少顷，专诸告进鱼炙，搜简如前，谁知这口鱼肠短剑，已暗藏于鱼腹之中，力士挟专诸膝行至于王前，用手擘鱼以进，忽地抽出匕首，径椎王僚之胸，手势去得十分之重，直贯三层坚甲，透出背脊，王僚大叫一声，登时气绝，侍卫力士一拥齐上，刀戟并举，将专诸剁做肉泥。堂中大乱。
姬光在窟室中知已成事，乃纵甲士杀出，两下交斗，这一边知专诸得手，威加十倍，那一边见王僚已亡，势减三分，僚众一半被杀，一半奔逃，其所设军卫，俱被伍员引众杀散，奉姬光升车入朝，聚集群臣，将王僚背约自立之罪，宣布国人明白： 今日非光贪位，实乃王僚之不义也，光权摄大位，待季子返国，仍当奉之！ 乃收拾王僚尸首，殡殓如礼。
又厚葬专诸，封其子专毅为上卿，封伍员为行人之职，待以客礼而不臣，市吏被离举荐伍员有功，亦升大夫之职，散财发粟，以赈穷民，国人安之。
姬光心念庆忌在外，使善走者觇其归期，姬光自率大兵，屯于江上以待之。庆忌中途闻变，即驰去，姬光乘驷马追之，庆忌弃车而走，其行如飞，马不能及，光命集矢射之，庆忌挽手接矢，无一中者，姬光知庆忌必不可得，乃诫西鄙严为之备，遂还吴国。
又数日，季札自晋归，知王僚已死，径往其墓，举哀成服，姬光亲诣墓所，以位让之，曰： 此祖父诸叔之意也！ 季札曰： 汝求而得之，又何让为，苟国无废祀，民无废主，能立者即吾君矣！ 光不能强，乃即吴王之位，自号为阖闾。季札退守臣位，此周敬王五年事也。札耻争国之事，老于延陵，终身不入吴国，不与吴事。时人高之，及季札之死，葬于延陵，孔子亲题其碑曰： 有吴延陵季子之墓。 史臣有赞云：
贪夫殉利，箪豆见色。<br/>《春秋》争弑，不顾骨肉。<br/>孰如季子，始终让国。<br/>堪愧僚光，无惭泰伯。
宋儒又论季札辞国生乱，为贤名之玷，有诗云：
只因一让启群争，辜负前人次及情。<br/>若使延陵成父志，苏台麋鹿岂纵横？
且说掩余、烛庸困在潜城，日久救兵不至，正在踌躇脱身之计，忽闻姬光弑主夺位，二人放声大哭，商议道： 光既行弑夺之事，必不相容。欲要投奔楚国，又恐楚不相信，正是 有家难奔，有国难投 ，如何是好？ 烛庸曰： 目今困守于此，终无了期，且乘夜从僻路逃奔小国，以图后举！ 掩余曰： 楚兵前后围裹，如飞鸟入笼，焉能自脱？ 烛庸曰： 吾有一计，传令两寨将士，诈称来日欲与楚兵交锋，至夜半，与兄微服密走，楚兵不疑。 
掩余然其言，两寨将士秣马蓐食，专候军令布阵，掩余与烛庸同心腹数人，扮作哨马小军，逃出本营，掩余投奔徐国，烛庸投奔锺吾。及天明，两寨皆不见其主将，士卒混乱，各抢船只奔归吴国，所弃甲兵无数，皆被郤宛水军所获，诸将欲乘吴之乱，遂伐吴国。郤宛曰： 彼乘我丧非义，吾奈何效之！ 乃与沈尹戍一同班师。献吴俘，楚昭王以郤宛有功，以所获甲兵之半赐之，每事谘访，甚加敬礼。费无极忌之益深，乃生一计，欲害郤宛。毕竟费无极用何计策？且看下回分解。
