<strong>归女乐黎弥阻孔子栖会稽文种通宰否</strong>
话说齐侯自会夹谷归后，晏婴病卒。景公哀泣数日，正忧朝中乏人，复闻孔子相鲁，鲁国大治，惊曰： 鲁相孔子必霸，霸必争地，齐为近邻，恐祸之先及，奈何？ 大夫黎弥进曰： 君患孔子之用，何不沮之！ 景公曰： 鲁方任以国政，岂吾所能沮乎？ 黎弥曰： 臣闻治安之后，骄逸必生，请盛饰女乐，以遗鲁君，鲁君幸而受之，必然怠于政事，而疏孔子，孔子见疏，必弃鲁而适他国，君可安枕而卧矣！ 
景公大悦，即命黎弥于女闾之中，择其貌美年二十以内者共八十人，分为十队，各衣锦绣，教之歌舞，其舞曲名《康乐》，声容皆出新制，备态极妍，前所未有。教习已成，又用良马一百二十匹，金勒雕鞍，毛色各别，望之如锦，使人致献鲁侯。使者张设锦棚二处，于鲁高门之外，东棚安放马群，西棚陈列女乐，先致国书于定公。公发书看之，书曰：
杵臼顿首启鲁贤侯殿下：孤向者获罪夹谷，愧未忘心。幸贤侯鉴其谢过之诚，克终会好。日以国之多虞，聘问缺然。兹有歌婢十群，可以侑欢；良马三十驷，可以服车。敬致左右，聊申悦慕，伏惟存录！
且说鲁相国季斯安享太平，忘其所自，侈乐之志，已伏胸中，忽闻齐馈女乐，如此之盛，不胜艳慕，即时换了微服，与心腹数人乘车潜出南门往看。那乐长方在演习，歌声遏云，舞态生风，一进一退，光华夺目，如游天上睹仙姬，非复人间思想所及。季斯看了多时，又阅其容色之美，服饰之华，不觉手麻脚软，目睁口呆，意乱神迷，魂消魄夺。鲁定公一日三宣，季斯为贪看女乐，竟不赴召。
至次日，方入宫来见定公，定公以国书示之，季斯奏曰： 此齐君美意，不可却也！ 定公亦有想慕之意，便问： 女乐何在，可试观否？ 季斯曰： 见列高门之外，车驾如往，臣当从行，但恐惊动百官，不如微服为便。 于是君臣皆更去法服，各乘小车，驰出南门，竟到西棚之下。
早有人传出： 鲁君易服亲来观乐了。 使者吩咐女子用心献技，那时歌喉转娇，舞袖增艳，十队女子更番迭进，真乃盈耳夺目，应接不暇，把鲁国君臣二人，喜得手舞足蹈，不知所以。有诗为证：
一曲娇歌一块金，一番妙舞一盘琛。<br/>只因十队女人面，改尽君臣两个心。
从人又夸东棚良马，定公曰： 只此已是极观，不必又问马矣。 
是夜，定公入宫，一夜不寐，耳中犹时闻乐声，若美人之在枕畔也。恐群臣议论不一，次早独宣季斯入宫，草就答书，书中备述感激之意，不必尽述，又将黄金百镒，赠与齐使，将女乐收入宫中，以三十人赐季斯，其马付于圉人喂养，定公与季斯新得女乐，各自受用，日则歌舞，夜则枕席，一连三日不去视朝听政。
孔子闻知此事，凄然长叹，时弟子仲子路在侧，进曰： 鲁君怠于政事，夫子可以行矣。 孔子曰： 郊祭已近，倘大礼不废，国犹可为也。 及祭之期，定公行礼方毕，即便回宫，仍不视朝，并胙肉亦无心分给，主胙者叩宫门请命，定公诿之季孙，季孙又诿之家臣。
孔子从祭而归，至晚，不见胙肉颁到，乃告子路曰： 吾道不行，命也夫？ 乃援琴而歌曰： 彼妇之口，可以出走；彼女之谒，可以死败。优哉游哉，卿以卒岁！ 歌毕，遂束装去鲁。子路、冉有亦弃官从孔子而行，自此鲁国复衰。史臣有诗云：
几行红粉胜钢刀，不是黎弥巧计高。<br/>天运凌夷成瓦解，岂容鲁国独甄陶？
孔子去鲁适卫，卫灵公喜而迎之，问以战阵之事。孔子对曰： 丘未之学也。 次日遂行。
过宋之匡邑，匡人素恨阳虎，见孔子之貌相似，以为阳虎复至，聚众围之，子路欲出战，孔子止之曰： 某无仇于匡，是必有故，不久当自解。 乃安坐鸣琴，适灵公使人追还孔子，匡人乃知其误，谢罪而去。孔子复还卫国，主于贤大夫蘧瑗之家。
且说灵公之夫人曰南子，宋女也，有美色而淫。在宋时，先与公子朝相通，朝亦男子中绝色，两美相爱，过于夫妇。既归灵公，生蒯瞆，已长，立为世子，而旧情不断。
时又有美男子曰弥子瑕，素得君之宠爱，尝食桃及半，以其余，推入灵公之口，灵公悦而啖之，夸于人曰： 子瑕爱寡人甚矣，一桃味美，不忍自食，而分啖寡人。 群臣无不窃笑。子瑕恃宠弄权，无所不至。
灵公外嬖子瑕，而内惧南子，思以媚之，乃时时召宋朝与夫人相会，丑声遍传，灵公不以为耻。蒯瞆深恨其事，使家臣戏阳速因朝见之际，刺杀南子，以灭其丑，南子觉之，诉于灵公，灵公逐蒯瞆，瞆奔宋，转又奔晋。灵公立蒯瞆之子辄为世子。
及孔子再至，南子请见之，知孔子为圣人，倍加敬礼。
忽一日，灵公与南子同车而出，使孔子为陪乘过街市，市人歌曰： 同车者色耶，从车者德耶？ 孔子叹曰： 君之好德不如好色。 乃去卫适宋。
与弟子习礼于大树之下。宋司马桓魋亦以男色得宠于景公，方贵幸用事，忌孔子之来，遂使人伐其树，欲求孔子杀之。孔子微服去宋适郑，将适晋，至河，闻赵鞅杀贤臣窦犨、舜华，叹曰： 鸟兽恶伤其类，况人乎？ 复返卫。
未几，卫灵公卒，国人立辄为君，是为出公。蒯瞆亦借晋援，与阳虎袭戚据之。
是时，卫父子争国，晋助蒯瞆，齐助辄，孔子恶其逆理，复去卫适陈，又将适蔡。楚昭王闻孔子在陈、蔡之间，使人聘之。陈、蔡大夫相议，以为楚用孔子，陈、蔡危矣，乃相与发兵围孔子于野。孔子绝粮三日，而弦歌不辍。今开封府陈州界有地名桑落，其地有台，名曰厄台，即孔子当时绝粮处。宋刘敞有诗云：
四海栖栖一旅人，绝粮三日死生邻。<br/>自是天心劳木铎，岂关陈蔡有愚臣？
忽一晚，有异人长九尺余，皂衣高冠，披甲持戈，向孔子大叱，声动左右。子路引出与战于庭，其人力大，子路不能取胜。孔子从旁谛视良久，谓子路曰： 何不探其胁？ 子路遂探其胁，其人力尽手垂，败而仆地，化为大鲇鱼，弟子怪之。孔子曰： 凡物老而衰，则群精附焉，杀之则已，何怪之有？ 命弟子烹之以充饥，弟子皆喜曰： 天赐也！ 
楚使者发兵以迎孔子。孔子至楚，昭王大喜，将以千社之地封孔子。令尹子西谏曰： 昔文王在丰，武王在镐，地仅百里，能修其德，卒以代殷。今孔子之德不下文、武，弟子又皆大贤，若得据土壤，其代楚不难矣！ 昭王乃止。孔子知楚不能用，乃复还卫。
卫出公欲任以国政，孔子拒之。
鲁相国季孙肥亦来召其门人冉有，孔子因而返鲁。鲁以大夫告老之礼待之，于是诸弟子中，子路、子羔仕于卫，子贡、冉有、有若、宓子贱仕于鲁，这都是后话，叙明留作话柄。
再说吴王阖闾自败楚之后，威震中原，颇事游乐。乃大治宫室，建长乐宫于国中，筑高台于姑苏山。山在城西南三十里，一名姑胥山。于胥门外为径九曲，以通山路。春夏则治于城外，秋冬则治于城中。
忽一日，想起越人伐吴之恨，谋欲报之。忽闻齐与楚交通聘使，怒曰： 齐、楚通好，此我北方之忧也！ 欲先伐齐，后及越。相国子胥进曰： 交聘乃邻国之常，未必助楚害吴，不可遽兴兵旅。今太子波元妃已殁，未有继室，王何不遣使求婚于齐，如其不从，伐之未晚！ 阖闾从之，使大夫王孙骆往齐，为太子波求婚。
时景公年已老耄，志气衰颓，不能自振，宫中止一幼女未嫁，不忍弃之吴地。无奈朝无良臣，边无良将，恐一拒吴命，兴师来伐，如楚国之受祸，悔之何及，大夫黎弥亦劝景公结婚于吴，勿激其怒，景公不得已，以女少姜许婚。王孙骆回复吴王，王复遣纳币于齐，迎齐女归国。景公爱女畏吴，两念交迫，不觉流泪出涕，叹曰： 若平仲、穰苴一人在此，孤岂忧吴人哉！ 谓大夫鲍牧曰： 烦卿为寡人致女于吴，此寡人之爱女，嘱吴王善视之！ 临行，亲扶少姜登车，送出南门而返。鲍牧奉少姜至吴，敬致齐侯之命，因慕子胥之贤，深相结纳，不在话下。
话说少姜年幼，不知夫妇之乐，与太子波成婚之后，一心只想念父母，日夜号泣，太子波再三抚慰，其哀不止，遂抑郁成病，阖闾怜之，乃改造北门城楼，极其华焕，更其名曰望齐门，令少姜日游其上，少姜凭栏北望，不见齐国，悲哀愈甚，其病转增，临绝命，嘱太子波曰： 妾闻虞山之巅，可见东海，乞葬我于此，倘魂魄有知，庶几一望齐国也！ 波奏闻其父，乃葬于虞山顶上，今常熟县虞山有齐女墓，又有望海亭是也。有张洪《齐女坟》诗为证，诗曰：
南风初劲北风微，争长诸姬复娶齐。<br/>越境定须千两送，半途应拭万行啼。<br/>望乡不惮登台远，埋恨惟嫌起冢低。<br/>蔓草垂垂犹泣露，倩谁滴向故乡泥？<br/>太子波忆念齐女，亦得病，未几卒。
阖闾欲于诸公子中择可立者，意犹未定，欲召子胥决之，太子波前妃生子名夫差，年已二十六岁矣，生得昂藏英伟，一表人材，闻其祖阖闾择嗣，乃先趋见子胥曰： 我嫡孙也，欲立太子，舍我其谁？此在相国一言耳。 子胥许之，少顷，阖闾使人召子胥，商议立储之事，子胥曰： 立子以嫡，则乱不生。今太子虽不禄，有嫡孙夫差在。 阖闾曰： 吾观夫差愚而不仁，恐不能奉吴之统。 子胥曰： 夫差信以爱人，敦于礼义，父死子代，经之明文，又何疑焉？ 阖闾曰： 寡人听子，子善辅之！ 遂立夫差为太孙，夫差至子胥家稽首称谢。
周敬王二十四年，阖闾年老，性益躁，闻越王允常薨，子勾践新立，遂欲乘丧伐越，子胥谏曰： 越虽有袭吴之罪，然方有大丧，伐之不祥，宜少待之！ 阖闾不听，留子胥与太孙夫差守国，自引伯嚭、王孙骆、专毅等，选精兵三万，出南门望越国进发。越王勾践亲自督师御之，诸稽郢为大将，灵姑浮为先锋，畴无余、胥犴为左右翼，与吴兵相遇于槜李，相距十里，各自安营下寨。两下挑战，不分胜负。
阖闾大怒，遂悉众列陈于五台山，戒军中毋得妄动，俟越兵懈怠，然后乘之。勾践望见吴阵上队伍整齐，戈甲精锐，谓诸稽郢曰： 彼兵势甚振，不可轻敌，必须以计乱之！ 乃使大夫畴无余、胥犴督敢死之士，左五百人，各持长枪；右五百人，各持大戟，一声呐喊，杀奔吴军，吴阵上全然不理，阵脚都用弓弩手把住，坚如铁壁，冲突三次，俱不能入，只得回转。
勾践无可奈何，诸稽郢密奏曰： 罪人可使也！ 勾践悟。
次日，密传军令，悉出军中所携死罪者，共三百人，分为三行，俱袒衣注剑于颈，安步造于吴军，为首者前致辞曰： 吾主越王不自量力，得罪于上国，致辱下讨，臣等不敢爱死，愿以死代越王之罪。 言毕，以次自刭，吴兵从未见如此举动，甚以为怪，皆注目而观之，互相传语，正不知其何故。
越军中忽然鸣鼓，鼓声大振，畴无余、胥犴帅死士二队，各拥大楯，持短兵，呼哨而至，吴兵心忙，队伍遂乱，勾践统大军继进，右有诸稽郢，左有灵姑浮，冲开吴阵，王孙骆舍命与诸稽郢相持，灵姑浮奋长刀左冲右突，寻人厮杀，正遇吴王阖闾，灵姑浮将刀便砍，阖闾望后一闪，刀砍中右足，伤其将指，一屦坠于车下，却得专毅兵到，救了吴王，专毅身被重伤。
王孙骆知吴王有失，不敢恋战，急急收兵，被越兵掩杀一阵，死者过半。阖闾伤重，即刻班师回寨，灵姑浮取吴王之屦献功。勾践大悦。
却说吴王因年老不能忍痛，回至七里之外，大叫一声而死。伯嚭护丧先行，王孙骆引兵断后，徐徐而返，越兵亦不追赶。史臣有诗论阖闾用兵不息，致有此祸，诗曰：
破楚凌齐意气豪，又思吞越起兵刀。<br/>好兵终在兵中死，顺水叮咛莫放篙。
吴太孙夫差迎丧以归，成服嗣位，卜葬于破楚门外之海涌山，发工穿山为穴，以专诸所用鱼肠之剑殉葬，其他剑甲六千副，金玉之玩，充牣其中。既葬，尽杀工人以殉。三日后，有人望见葬处，有白虎蹲踞其上，因名曰虎丘山，识者以为埋金之气所现。后来秦始皇使人发阖闾之墓，凿山求剑无所得，其凿处遂成深涧，今虎丘剑池是也。专毅伤重亦死，附葬于山后，今亦不知其处矣。
夫差既葬其祖，立长子友为太子，使侍者十人更番立于庭中，每自己出入经由，必大声呼其名而告曰： 夫差！尔忘越王杀尔之祖乎？ 即泣而对曰： 唯，不敢忘！ 欲以儆惕其心。
命子胥、伯嚭练水兵于太湖，又立射棚于灵岩山以训射，俟三年丧毕，便为报仇之举，此周敬王二十四年事也。
是时，晋顷公失政，六卿树党争权，自相鱼肉。
荀寅与士吉射相睦，结为婚姻，韩不信，魏曼多忌之。荀跞有宠臣曰梁婴父，跞欲以为卿，婴父恃荀跞之爱，谋逐荀寅而代其位，故荀跞亦与范氏，中行氏相恶。
上卿赵鞅有族子名午，封于邯郸，午之母，荀寅之娣，故寅呼午为甥。先年，卫灵公与齐景公合谋叛晋，晋赵鞅帅师伐卫，卫惧，贡户口五百家谢罪，鞅留于邯郸，谓之 卫贡 。未几，鞅欲迁五百家以实晋阳，午恐卫人不服，未即奉命。鞅怒午之抗己，遂诱午至晋阳，执而杀之。荀寅怒赵鞅私杀其甥，因与士吉射商议，欲共伐赵氏，为邯郸午报仇。赵氏有谋臣曰董安于，时为赵氏守晋阳城，闻二氏之谋，特至绛州，告于赵鞅曰： 范、中行方睦，一旦作乱，恐不可制，主君宜先为之备。 赵鞅曰： 晋国有令，始祸必诛，待其先发而后应之可也。 董安于曰： 与其多害百姓，宁我独死，若有事，安于当之。 鞅不可，安于乃私具甲兵，以伺其变。
荀寅、士吉射倡言于众曰： 董安于治兵，将以害我。 于是连兵以伐赵氏，围其宫，却得董安于有备，引兵杀开一条血路，保护赵鞅奔晋阳城。恐二氏来攻，建垒自守，荀跞谓韩不信、魏曼多曰： 赵氏六卿之长，寅与吉射不由君命而擅逐之，政其归二家矣！ 韩不信曰： 盍以始祸为罪，而并逐之！ 三人遂同请于定公，各率家甲，奉定公以伐二家，寅、吉射悉力拒战，不能取胜，吉射谋劫定公，韩不信遽使人呼于市中曰： 范、中行氏谋反，来劫其君矣！ 国人信其言，各执兵器，来救定公，三家借国人之众，杀败范、中行之兵。寅、吉射奔于朝歌以叛。
韩不信告于定公曰： 范、中行实为首祸，今已逐矣，赵氏世有大功于晋，宜复鞅位。 定公言无不从，遂召鞅于晋阳，复其爵禄，梁婴父欲代荀寅为卿，荀跞言于赵鞅，鞅问董安于，安于曰： 晋惟政出多门，故祸乱不息，若立婴父，是乃又置一荀寅也！ 鞅乃不从。
婴父怒，知为董安于所阻，谓荀跞曰： 韩、魏党于赵，智氏之势孤矣，赵氏所恃者，其谋臣董安于也，何不去之？ 跞问曰： 去之何策？ 婴父曰： 安于私具甲兵，以激成范、中行之变，若论始祸，还是安于为首。 
荀跞如婴父之言，以责赵鞅，鞅惧，董安于曰： 臣向者固以死自期矣，臣死而赵氏安，是死贤于生也。 乃退而自缢，赵鞅乃陈其尸于市，使人告于荀跞曰： 安于已伏罪矣！ 荀跞乃与赵鞅结盟，各无相害，鞅私祀董安于于家庙之中，以答其劳。
寅、吉射久据朝歌，诸侯叛晋者，皆欲借之以害晋，赵鞅屡次兴师攻之，齐、鲁、郑、卫遣使输粟助兵，以救二氏，鞅不能克。直至周敬王三十年，赵鞅合韩、魏、智三家之兵，攻下朝歌，寅、吉射奔邯郸，再奔柏人，未几，柏人城复破，其党范皋夷，张柳朔俱战死。
豫让为荀跞子荀甲所获，甲子荀瑶请而活之，遂为智氏之臣。寅、吉射逃奔齐国去讫。可怜荀林父五传至寅，士蔿七传至吉射，祖宗俱晋室股肱之臣也，子孙贪横，遂至灭宗，岂不哀哉！晋六卿自此只有赵、韩、魏、智四卿矣。此是后话。髯仙有诗云：
六卿相并或存亡，总是私门作主张。<br/>四氏瓜分谋愈急，不如留却范中行。
且说周敬王二十六年春二月，吴王夫差除丧已久，乃告于太庙，兴倾国之兵，使子胥为大将，伯嚭副之，从太湖取水道攻越。
越王勾践集群臣计议，出师迎敌。大夫范蠡字少伯，出班奏曰： 吴耻丧其君，誓矢图报者，三年于兹矣，其志愤，其力齐，不可当也，宜敛兵为坚守之计。 大夫文种字会，奏曰： 以愚见，莫若卑词谢罪，以乞其和，俟其兵退而后图之。 勾践曰： 二卿言守言和，皆非至计。夫吴，吾世仇也，伐而不战，以我不能军矣。 
乃悉起国中丁壮，共三万人，迎于椒山之下。初合战，吴兵稍却，杀伤约百十人，勾践趋利直进，约行数里，正遇夫差大军，两下布阵大战。夫差立于船头，亲自秉桴击鼓，以激厉将士，勇气十倍，忽北风大起，波涛汹涌，子胥，伯嚭各乘余皇大舰，顺风扬帆而下，俱用强弓劲弩，箭如飞蝗般射来，越兵迎风，不能抵敌，大败而走，吴兵分三路逐之，越将灵姑浮舟覆溺水而死，胥犴中箭亦亡，吴兵乘胜追逐，杀死不计其数。
勾践奔至固城自保，吴兵围之数重，绝其汲道，夫差喜曰： 不出十日，越兵俱渴死矣。 
谁知山顶之上，自有灵泉，泉有嘉鱼，勾践命取鱼数百头，以馈吴王，吴王大惊。勾践留范蠡坚守，自帅残兵，乘间奔会稽山，点阅甲楯之数，才剩得五千余人。勾践叹曰： 自先君至于孤，三十年来未尝有此败也！悔不听范，文二大夫之言，以至如此。 
吴兵攻固城益急，子胥营于右，伯嚭营于左。范蠡告急，一日三至，越王大恐，文种献谋曰： 事急矣及今请成，犹可及也。 勾践曰： 吴不许成，奈何？ 文种对曰： 吴有太宰伯嚭者，其人贪财好色，忌功嫉能，与子胥同朝，而志趣不合。吴王畏事子胥，而昵于嚭，若私诣太宰之营，结其欢心，与定行成之约，太宰言于吴王，无不听，子胥虽知而阻之，亦无及矣。 
勾践曰： 卿见太宰，以何为赂？ 种对曰： 军中所乏者，女色耳。诚得美女而献之，天若祚越，嚭当见听。 
勾践乃连夜遣使至都城，命夫人选宫中之有色者得八人，盛其容饰，加以白璧二十双，黄金千镒，夜造太宰之营，求见太宰。嚭初欲拒绝，姑使人探其来状，闻有所赍献，乃召入，嚭倨坐以待之，文种跪而致词曰： 寡君勾践，年幼无知，不能善事大国，以致获罪。今寡君已悔恨无及，愿举国请为吴臣，而恐王见咎不纳，知太宰以巍巍功德，外为吴之干城，内作王之心膂，寡君使下臣种，先叩首于辕门，借重一言，收寡君于宇下，不腆之仪，聊效薄贽，自此当源源而来矣。 乃以贿单呈上，嚭犹作色谓曰： 越国旦暮且破灭矣，凡越所有，何患不归吴？而以此区区者啖我为耶？ 种复进曰： 越兵虽败，然保会稽者，尚有精卒五千，堪当一战，战而不捷，将尽焚库藏之积，窜身异国，以图楚王之事，安得遽为吴有耶？即使吴尽有之，然大半归于王宫，太宰同诸将不过瓜分一二，孰若主越之成，寡君非委身于王，实委身于太宰也，春秋贡献，未入王宫，先入宰府，是太宰独擅全越之利，诸将不得与焉！况困兽犹斗，背城一战，尚有不可测之事乎。 
这一席话，说入伯嚭之心，不觉点头微笑，文种又指单上所开美人曰： 此八人者，皆出自越宫，若民间更有美于此者，寡君若生还越国，当竭力搜求，以备太宰扫除之数。 伯嚭起立曰： 大夫舍右营而趋左，以某无乘危害人之意也，某来朝当引子先见吾王，以决其议。 遂尽收所献，留种于营中，叙宾主之礼。
次早，同造中军，来见夫差，伯嚭先入，备道越王勾践使文种请成之意，夫差勃然曰： 越与寡人有不共戴天之恨，安得允其成哉？ 嚭对曰： 王不记孙武之言乎? 兵凶器，可暂用而不可久也。 越虽得罪于吴，然其下吴者已至矣，其君请为吴臣，其妻请为吴妾，越国之宝器珍玩，尽扫以贡于吴宫，所乞于王者，仅存宗祀一线耳。夫受越之降，厚实也；赦越之罪，显名也。名实俱收，吴可以伯；必欲穷兵力以诛越，彼勾践将焚宗庙，杀妻子，沉金玉于江，率死士五千人，致死于吴，得无有所伤于王之左右乎？与其杀是人，孰若得是国之为利？ 
夫差曰： 今文种安在？ 
嚭对曰： 见在幕外候宣。 
夫差乃命种入见，种膝行而前，复申前说，加以卑逊，夫差曰： 汝君请为臣妾，能从寡人入吴否？ 
种稽首曰： 既为臣妾，死生在君，敢不服事于左右。 嚭曰： 勾践夫妇愿来吴国，吴名虽赦越，实已得之矣，王又何求焉？ 
夫差乃许其成。
早有人到右营报知子胥，子胥急趋至中军，见伯嚭同文种立于王侧，子胥怒气盈面，问吴王曰： 王已许越和乎？ 王曰： 已许之矣。 子胥连叫曰： 不可，不可。 吓得文种倒退几步，静听其说。
子胥谏曰： 越与吴邻，有不两立之势，若吴不灭越，越必灭吴。夫秦、晋之国，我攻而胜之，得其地，不能居，得其车，不能乘。如攻越而胜之，其地可居，其舟可乘，此社稷之利，不可弃也。况又有先王大仇，不灭越，何以谢立庭之誓乎？ 
夫差语塞不能对，惟以目视伯嚭。伯嚭前奏曰： 相国之言误矣。先王建国，水陆并封，吴、越宜水，秦、晋宜陆，若以其地可居，其舟可乘，谓吴、越必不能共存，则秦、晋、齐、鲁皆陆国也，其地亦可居，其车亦可乘，彼四国者，亦将并而为一乎？若谓先王大仇，必不可赦，则相国之仇楚者更甚，何不遂灭楚国而遽许其和耶？今越王夫妇皆愿服役于吴，视楚仅纳芈胜更不相同。相国自行忠厚之事，而欲王居刻薄之名，忠臣不如是也！ 
夫差喜曰： 太宰之言有理，相国且退，俟越国贡献至日，当分赠汝。 
气得子胥面如土色，叹曰： 吾悔不听被离之言，与此佞臣同事。 口中恨恨不绝，只得步出幕府，谓大夫王孙雄曰： 越十年生聚，再加以十年之教训，不过二十年，吴宫为沼矣。 雄意殊未深信，子胥含愤，自回右营。
夫差命文种回复越王，再到吴军申谢，夫差问越王夫妇入吴之期，文种对曰： 寡君蒙大王赦而不诛，将暂假归国，悉敛其玉帛子女，以贡于吴，愿大王稍宽其期，其或负心失信，安能逃大王之诛乎？ 夫差许诺，遂约定五月中旬，夫妇入臣于吴，遂遣王孙雄押文种同至越国，催促起程，太宰伯嚭屯兵一万于吴山以候之，如过期不至，灭越归报，夫差引大军先回。毕竟越王如何入吴？且看下回分解。
