<strong>孙武子演阵斩美姬蔡昭侯纳质乞吴师</strong>
话说庆忌临死，诫左右勿杀要离，以成其名。左右欲释放要离，要离不肯行，谓左右曰： 吾有三不容于世，虽公子有命，吾敢偷生乎？ 众问曰： 何谓三不容于世？ 要离曰： 杀吾妻子而求事吾君，非仁也；为新君而杀故君之子，非义也；欲成人之事，而不免于残身灭家，非智也。有此三恶，何面目立于世哉？ 言讫，遂投身于江，舟人捞救出水，要离曰： 汝捞我何意？ 舟人曰： 君返国，必有爵禄，何不俟之！ 要离笑曰： 吾不爱室家性命，况于爵禄？汝等以吾尸归，可取重赏。 于是夺从人佩剑，自断其足，复刎喉而死，史臣有赞云：
古人一死，其轻如羽，<br/>不惟自轻，并轻妻子。<br/>阖门毕命，以殉一人；<br/>一人既死，吾志已伸。<br/>专诸虽死，尚存其胤，<br/>伤哉要离，死无形影！<br/>岂不自爱？遂人之功。<br/>功遂名立，虽死犹荣。<br/>击剑死侠，酿成风俗，<br/>至今吴人，趋义如鹄。
又有诗单道庆忌力敌万人，死于残疾匹夫之手，世人以勇力恃者可戒矣，诗云：
庆忌骁雄天下少，匹夫一臂须臾了。<br/>世人休得逞强梁，牛角伤残鼷鼠饱。
众人收要离肢体，并载庆忌之尸，来投吴王阖闾。阖闾大悦，重赏降卒，收于行伍。以上卿之礼，葬要离于闾门城下，曰： 藉子之勇，为吾守门。 追赠其妻子，与专诸同立庙，岁时祭祀。以公子之礼，葬庆忌于王僚之墓侧，大宴群臣。
伍员泣奏曰： 王之祸患皆除，但臣之仇何日可复？ 伯嚭亦垂泪请兵伐楚，阖闾曰： 俟明旦当谋之。 
次早，伍员同伯嚭复见阖闾于宫中，阖闾曰： 寡人欲为二卿出兵，谁人为将？ 员、嚭齐声曰： 惟王所用，敢不效命？ 阖闾心念： 二子皆楚人，但报己仇，未必为吴尽力。 乃嘿然不言，向南风而啸，顷之复长叹。
伍员已窥其意，复进曰： 王虑楚之兵多将广乎？ 阖闾曰： 然。 员曰： 臣举一人，可保必胜。 阖闾欣然问曰： 卿所举何人，其能若何？ 员对曰： 姓孙名武，吴人也。 阖闾闻说是吴人，便有喜色。
员复奏曰： 此人精通韬略，有鬼神不测之机，天地包藏之妙，自著《兵法》十三篇，世人莫知其能，隐于罗浮山之东，诚得此人为军师，虽天下莫敌，何论楚哉？ 阖闾曰： 卿试为寡人召之。 员对曰： 此人不轻仕进，非寻常之比，必须以礼聘之，方才肯就。 
阖闾从之，乃取黄金十镒、白璧一双，使员驾驷马，往罗浮山取聘孙武，员见武，备道吴王相慕之意，乃相随出山，同见阖闾。阖闾降阶而迎，赐坐问以兵法，孙武将所著十三篇，次第进上，阖闾令伍员从头朗诵一遍，每终一篇，赞不容已。哪十三篇，一曰《始计》篇、二曰《作战》篇、三曰《谋攻》篇、四曰《军形》篇、五曰《兵势》篇、六曰《虚实》篇、七曰《军争》篇、八曰《九变》篇、九曰《行军》篇、十曰《地形》篇、十一曰《就地》篇、十二曰《火攻》篇、十三曰《用间》篇。
阖闾顾伍员曰： 观此《兵法》，真通天彻地之才也，但恨寡人国小兵微，如何而可？ 孙武对曰： 臣之《兵法》，不但可施于卒伍，虽妇人女子，奉吾军令，亦可驱而用之！ 阖闾鼓掌而笑曰： 先生之言，何迂阔也？天下岂有妇人女子，可使其操戈习战者？ 孙武曰： 王如以臣言为迂，请将后宫女侍，与臣试之，令如不行，臣甘欺罔之罪！ 
阖闾即召宫女三百，令孙武操演，孙武曰： 得大王宠姬二人，以为队长，然后号令方有所统！ 阖闾又宣宠姬二人，名曰右姬、左姬至前，谓武曰： 此寡人所爱，可充队长乎？ 孙武曰： 可矣，然军旅之事，先严号令，次行赏罚，虽小试，不可废也，请立一人为执法，二人为军吏，主传谕之事，二人值鼓，力士数人，充为牙将，执斧锧刀戟，列于坛上，以壮军容！ 
阖闾许于中军选用，孙武吩咐宫女，分为左右二队，右姬管辖右队，左姬管辖左队，各披挂持兵，示以军法，一不许混乱行伍，二不许言语喧哗，三不许故违约束，明日五鼓，皆集教场听操，王登台而观之。
次日五鼓，宫女二队俱到教场，一个个身披甲胄，头戴兜鍪，右手操剑，左手握盾，二姬顶盔束甲，充做将官，分立两边，伺候孙武升帐，武亲自区画绳墨，布成阵势，使传谕官将黄旗二面，分授二姬，令执之为前导。众女跟随队长之后，五人为伍，十人为总，各要步迹相继，随鼓进退，左右回旋，寸步不乱，传谕已毕，令二队皆伏地听令。少顷，下令曰： 闻鼓声一通，两队齐起；闻鼓声二通，左队右旋，右队左旋；闻鼓声三通，各挺剑为争战之势，听鸣金，然后敛队而退。 
众宫女皆掩口嬉笑，鼓吏禀： 鸣鼓一通。 宫女或起或坐，参差不齐，孙武离席而起曰： 约束不明，申令不信，将之罪也。 使军吏再申前令，鼓吏复鸣鼓，宫女咸起立，倾斜相接，其笑如故，孙武乃揎起双袖，亲操桴以击鼓，又申前令，二姬及宫女无不笑者。孙武大怒，两目忽张，发上冲冠，遽唤： 执法何在？ 执法者前跪，孙武曰： 约束不明，申令不信，将之罪也；既已约束再三，而士不用命，士之罪矣。于军法当如何？ 执法曰： 当斩！ 孙武曰： 士难尽诛，罪在队长。 顾左右： 可将女队长斩讫示众！ 左右见孙武发怒之状，不敢违令，便将左右二姬绑缚。
阖闾在望云台上看孙武操演，忽见绑其二姬，急使伯嚭持节驰救之，令曰： 寡人已知将军用兵之能，但此二姬侍寡人巾栉，甚适寡人之意，寡人非此二姬，食不甘味，请将军赦之！ 孙武曰： 军中无戏言，臣已受命为将，将在军，虽君命不得受，若徇君命而释有罪，何以服众？ 喝令左右： 速斩二姬！ 枭其首于军前，于是二队宫女，无不股栗失色，不敢仰视，孙武于队中再取二人，为左右队长，再申令击鼓，一鼓起立，二鼓旋行，三鼓合战，鸣金收军，左右进退，回旋往来，皆中绳墨，毫发不差，自始至终，寂然无声，乃使执法往报吴王曰： 兵已整齐，愿王观之，惟王所用，虽使赴汤蹈火，亦不敢退避矣！ 髯翁有诗咏孙武试兵之事云：
强兵争霸业，试武耀军容。<br/>尽出娇娥辈，犹如战斗雄。<br/>戈挥罗袖卷，甲映粉颜红。<br/>掩笑分旗下，含羞立队中。<br/>闻声趋必肃，违令法难通。<br/>已借妖姬首，方知上将风。<br/>驱驰赴汤火，百战保成功。
阖闾痛此二姬，乃厚葬之于横山，立祠祭之，名曰爱姬祠，因思念爱姬，遂有不用孙武之意。伍员进曰： 臣闻， 兵者，凶器也。 不可虚谈。诛杀不果，军令不行，大王欲征楚而伯天下，思得良将，夫将以果毅为能，非孙武之将，谁能涉淮逾泗，越千里而战者乎，夫美色易得，良将难求，若因二姬而弃一贤将，何异爱莠草而弃嘉禾哉？ 阖闾始悟，乃封孙武为上将军，号为军师，责成以伐楚之事。
伍员问孙武曰： 兵从何方而进？ 孙武曰： 大凡行兵之法，先除内患，然后方可外征，吾闻王僚之弟掩余在徐，烛庸在钟吾，二人俱怀报怨之心。今日进兵，宜先除二公子，然后南伐。 伍员然之，奏过吴王，王曰： 徐与钟吾皆小国，遣使往索逋臣，彼不敢不从。 乃发二使，一往徐国取掩余，一往钟吾取烛庸，徐子章羽不忍掩余之死，私使人告之，掩余逃去，路逢烛庸亦逃出，遂相与商议，往奔楚国。
楚昭王喜曰： 二公子怨吴必深，宜乘其穷而厚结之。 乃居于舒城，使之练兵以御吴。
阖闾怒二国之违命，令孙武将兵伐徐，灭之，徐子章羽奔楚，遂伐钟吾，执其君以归。复袭破舒城，杀掩余、烛庸。阖闾便欲乘胜入郢，孙武曰： 民劳未可骤用也！ 遂班师，于是伍员献谋曰： 凡以寡胜众，以弱胜强者，必先明于劳逸之数。晋悼公三分四军，以敝楚师，卒收萧鱼之绩，惟自逸而以劳予人也。楚执政皆贪庸之辈，莫肯任患，请为三师以扰楚，我出一师，彼必皆出，彼出则我归，彼归则我复出，使彼力疲而卒惰，然后猝然乘之，无不胜矣？ 阖闾以为然。
乃三分其军，迭出以扰楚境，楚遣将来救，吴兵即归，楚人苦之。
吴王有爱女名胜玉，因内宴，庖人进蒸鱼，王食其半，而以其余赐女，女怒曰： 王乃以剩鱼辱我，我何用生为？ 退而自杀，阖闾悲之，厚为殓具，营葬于国西阊门之外，凿池积土，所凿之处，遂成太湖，今女坟湖是也。又斫文石以为椁，金鼎、玉杯、银尊、珠襦之宝，府库几倾其半，又取，磐郢，名剑，皆以送女，乃舞白鹤于吴市之中，令万民随而观之，因令观者皆入隧门送葬，隧道内设有伏机，男女既入，遂发其机，门闭，实之以土，男女死者万人，阖闾曰： 使吾女得万人为殉，庶不寂寞也！ 至今吴俗殡事，丧亭上制有白鹤，乃其遗风，杀生送死，阖闾之无道极矣！史臣有诗云：
三良殉葬共非秦，鹤市何当杀万人？<br/>不待夫差方暴骨，阖闾今日已无民。
话分两头，却说楚昭王卧于宫中，既醒，见枕畔有寒光，视之，得一宝剑。及旦，召相剑者风胡子入宫，以剑示之。风胡子观剑大惊曰： 君王何从得此？ 昭王曰： 寡人卧觉，得之于枕畔，不知此剑何名？ 风胡子曰： 此名 湛卢 之剑，乃吴中剑师欧冶子所铸，昔越王铸名剑五口，吴王寿梦闻而求之，越王乃献其三，曰 鱼肠 ， 磐郢 ， 湛卢 。 鱼肠 以刺王僚， 磐郢 以送亡女，惟 湛卢 之剑在焉。臣闻此剑乃五金之英，太阳之精，出之有神，服之有威，然人君行逆理之事，其剑即出。此剑所在之国，其国祚必绵远昌炽，今吴王弑王僚自立，又坑杀万人，以葬其女，吴人非怨，故 湛卢 之剑，去无道而就有道也！ 
昭王大悦，即佩于身，以为至宝，宣示国人，以为天瑞。
阖闾失剑，使人访求之，有人报： 此剑归于楚国！ 阖闾怒曰： 此必楚王赂吾左右而盗吾剑也！ 杀左右数十人，遂使孙武、伍员、伯嚭率师伐楚，复遣使征兵于越，越王允常未与楚绝，不肯发兵，孙武等拔楚六潜二邑，因后兵不继，遂班师。
阖闾怒越之不同于伐楚，复谋伐越。孙武谏曰： 今年岁星在越，伐之不利！ 阖闾不听，遂伐越，败越兵于槜李，大掠而还。孙武私谓伍员曰： 四十年之后，越强而吴尽矣！ 伍员默记其言，此阖闾五年事也。
其明年，楚令尹囊瓦率舟师伐吴，以报潜、六之役，阖闾使孙武、伍员击之，败楚师于巢，获其将芈繁以归。阖闾曰： 不入郢都，虽败楚兵，犹无功也！ 员对曰： 臣岂须臾忘郢都哉？顾楚国天下莫强，未可轻敌。囊瓦虽不得民心，而诸侯未恶，闻其索赂无厌，不久诸侯有变，乃可乘矣！ 遂使孙武演习水军于江口。
伍员终日使人探听楚事，忽一日，报： 有唐、蔡二国遣使臣通好，已在郊外。 伍员喜曰： 唐、蔡皆楚属国，无故遣使远来，必然与楚有怨，天使吾破楚入郢也！ 
原来楚昭王为得了，湛卢，之剑，诸侯毕贺，唐成公与蔡昭侯亦来朝楚。
蔡侯有羊脂白玉佩一双，银貂鼠裘二副，以一裘一佩献于楚昭王，以为贺礼，自己佩服其一，囊瓦见而爱之，使人求之于蔡侯，蔡侯爱此裘佩，不与囊瓦。
唐侯有名马二匹，名曰 肃霜 ， 肃霜 乃雁名，其羽如练之白，高首而长颈，马之形色似之，故以为名。后人复加马傍曰骕骦，乃天下希有之马也。唐侯以此马驾车来楚，其行速而稳。囊瓦又爱之，使人求之于唐侯，唐侯亦不与。
二君朝礼既毕，囊瓦即谮于昭王曰： 唐、蔡私通吴国，若放归，必导吴伐楚，不如留之。 乃拘二君于馆驿，各以千人守之，名为护卫，实则监押。其时昭王年幼，国政皆出于囊瓦。
二君一住三年，思归甚切，不得起身。
唐世子不见唐侯归国，使大夫公孙哲至楚省视，知其见拘之故，奏曰： 二马与一国孰重？君何不献马以求归？ 唐侯曰： 此马希世之宝，寡人惜之。且不肯献于楚王，况令尹乎？且其人贪而无厌，以威劫寡人，寡人宁死，决不从之！ 
公孙哲私谓从者曰： 吾主不忍一马，而久淹于楚，何其重畜而轻国哉？我等不如私盗骕骦，献于令尹，倘得主公归唐，吾辈虽坐盗马之罪，亦何所恨？ 从者然之，乃以酒灌醉圉人，私盗二马献于囊瓦曰： 吾主以令尹德尊望重，故令某等献上良马，以备驱驰之用。 囊瓦大喜，受其所献，次日，入告昭王曰： 唐侯地褊兵微，谅不足以成大事，可赦之归国。 昭王遂放唐成公出城，唐侯既归。公孙哲与众从者，皆自系于殿前待罪，唐侯曰： 微诸卿献马于贪夫，寡人不能返国，此寡人之罪，二三子勿怨寡人足矣！ 各厚赏之，今德安府随州城北，有骕骦陂，因马过此得名也。唐胡曾先生有诗云：
行行西至一荒陂，因笑唐公不见机。<br/>莫惜骕骦输令尹，汉东宫阙早时归。
又髯仙有诗云：
三年拘系辱难堪，只为名驹未售贪。<br/>不是便宜私窃马，君侯安得离荆南？
蔡侯闻唐侯献马得归，亦解裘佩以献瓦。瓦复告昭王曰： 唐、蔡一体，唐侯既归，蔡不可独留也！ 昭王从之。蔡侯出了郢都，怒气填胸，取白璧沈于汉水，誓曰： 寡人若不能伐楚，而再南渡者，有如大川！ 
及返国，次日，即以世子元为质于晋，借兵伐楚，晋定公为之诉告于周，周敬王命卿士刘卷，以王师会之，宋、齐、鲁、卫、陈、郑、许、曹、莒、邾、顿、胡、滕、薛、杞、小邾子连蔡，共是十七路诸侯，个个恨囊瓦之贪，皆以兵从。晋士鞅为大将，荀寅副之，诸军毕集于召陵之地。
荀寅自以为蔡兴师，有功于蔡，欲得重货，使人谓蔡侯曰： 闻君有裘佩以遗楚君臣，何独敝邑而无之？吾等千里兴师，专为君侯，不知何以犒师也！ 
蔡侯对曰： 孤以楚令尹瓦贪冒不仁，弃而投晋，惟大夫念盟主之义，灭强楚以扶弱小，则荆襄五千里，皆犒师之物也，利孰大焉。 荀寅闻之甚愧。
其时周敬王十四年之春三月，偶然大雨连旬，刘卷患疟，荀寅遂谓士鞅曰： 昔五伯莫盛于齐桓，然驻师召陵，未尝少损于楚，先君文公仅一胜之，其后构兵不已。自交见以后，晋、楚无隙，自我开之不可，况水潦方降，疾疟方兴，恐进未必胜，退为楚乘，不可不虑。 士鞅亦是个贪夫，也思蔡侯酬谢，未遂其欲，托言雨水不利，难以进兵，遂却蔡侯之质，传令班师，各路诸侯见晋不做主，各散回本国。髯仙有诗云：
冠裳济济拥兵车，直捣荆襄力有余。<br/>谁道中原无义士？也同囊瓦索苞苴。
蔡侯见诸军解散，大失所望，归过沈国，怪沈子嘉不从伐楚，使大夫公孙姓袭灭其国，虏其君杀之，以泄其愤。楚囊瓦大怒，兴师伐蔡，围其城，公孙姓进曰： 晋不足恃矣，不如东行求救于吴。子胥、伯嚭诸臣与楚有大仇，必能出力。 
蔡侯从之，即令公孙姓约会唐侯，共投吴国借兵，以其次子公子乾为质。伍员引见阖闾曰： 唐、蔡以伤心之怨，愿为先驱，夫救蔡显名，破楚厚利，王欲入郢，此机不可失也！ 阖闾乃受蔡侯之质，许以出兵，先遣公孙姓归报。
阖闾正欲调兵，近臣报道： 今有军师孙武自江口归，有事求见。 阖闾召入，问其来意，孙武曰： 楚所以难攻者，以属国众多，未易直达其境也。今晋侯一呼，而十八国群集，内中陈、许、顿、胡皆素附于楚，亦弃而从晋，人心怨楚，不独唐、蔡，此楚势孤之时矣！ 阖闾大悦，使被离、专毅辅太子波居守，拜孙武为大将，伍员、伯嚭副之，亲弟公子夫概为先锋，公子山专督粮饷，悉起吴兵六万，号为十万，从水路渡淮，直抵蔡国。
囊瓦见吴兵势大，解围而走，又恐吴兵追赶，直渡汉水，方才屯扎，连打急报至郢都告急。
再说蔡侯迎接吴王，泣诉楚君臣之恶，未几唐侯亦到，二君愿为左右翼，相从灭楚。
临行，孙武忽传令军士登陆，将战舰尽留于淮水之曲，伍员私问舍舟之故，孙武曰： 舟行水逆而迟。使楚得徐为备，不可破矣。 员服其言。
大军自江北陆路走章山，直趋汉阳。楚军屯于汉水之南，吴兵屯于汉水之北，囊瓦日夜愁吴军济汉，闻其留舟于淮水，心中稍安。楚昭王闻吴兵大举，自召诸臣问计，公子申曰： 子常非大将之才，速令左司马沈尹戍领兵前往，勿使吴人渡汉，彼远来无继，必不能久。 昭王从其言，使沈尹戍率兵一万五千，同令尹协力拒守。
沈尹戍来至汉阳，囊瓦迎入大寨，戍问曰： 吴兵从何而来，如此之速！ 
瓦曰： 弃舟于淮汭，从陆路自豫章至此。 
戍连笑数声曰： 人言孙武用兵如神，以此观之，真儿戏耳！ 
瓦曰： 何谓也？ 
戍曰： 吴人惯习舟楫，利于水战，今乃舍舟从陆，但取便捷，万一失利，更无归路，吾所以笑之。 瓦曰： 彼兵见屯汉北，何计可破？ 戍曰： 吾分兵五千与子，子沿汉列营，将船只尽拘集于南岸，再令轻舟旦夕往来于江之上下，使吴军不得掠舟而渡，我率一军从新息抄出淮汭，尽焚其舟，再将汉东隘道用木石磊断，然后令尹引兵渡汉江，攻其大寨，我从后而击之，彼水陆路绝，首尾受敌，吴君臣之命，皆丧于吾手矣。 
囊瓦大喜曰： 司马高见，吾不及也。 于是沈尹戍留大将武城黑统军五千，相助囊瓦，自引一万人望新息进发。不知后来胜败如何？且看下回分解。
