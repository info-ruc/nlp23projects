<strong>晋重耳周游列国秦怀嬴重婚公子</strong>
话说公子重耳怪狐偃用计去齐，夺魏犨之戈以刺偃，偃急忙下车走避，重耳亦跳下车挺戈逐之。赵衰、臼季、狐射姑、介子推等，一齐下车解劝。重耳投戟于地，恨恨不已。狐偃叩首请罪曰： 杀偃以成公子，偃死愈于生矣！ 重耳曰： 此行有成则已，如无所成，吾必食舅氏之肉。 
狐偃笑而答曰： 事若不济，偃不知死在何处，焉得与尔食之；如其克济，子当列鼎而食，偃肉腥臊，何足食？ 
赵衰等并进曰： 某等以公子负大有为之志，故舍骨肉，弃乡里，奔走道途，相随不舍，亦望垂功名于竹帛耳。今晋君无道，国人孰不愿戴公子为君。公子自不求入，谁走齐国而迎公子者？今日之事，实出吾等公议，非子犯一人之谋，公子勿错怪也。 
魏犨亦厉声曰： 大丈夫当努力成名，声施后世，奈何恋恋儿女子目前之乐，而不思终身之计耶？ 
重耳改容曰： 事既如此，惟诸君命。 
狐毛进干糒，介子推捧水以进，重耳与诸人各饱食。
壶叔等割草饲马，重施衔勒，再整轮辕，望前进发。有诗为证：
凤脱鸡群翔万仞，虎离豹穴奔千山。<br/>要知重耳能成伯，只在周游列国间。
不一日行至曹国。
却说曹共公为人，专好游嬉，不理朝政，亲小人，远君子，以谀佞为腹心，视爵位如粪土。朝中服赤芾乘轩车者，三百余人，皆里巷市井之徒，胁肩谄笑之辈。见晋公子带领一班豪杰到来，正是 薰莸不同器 了，惟恐其久留曹国，都阻挡曹共公不要延接他。大夫僖负羁谏曰： 晋、曹同姓，公子穷而过我，宜厚礼之。 
曹共公曰： 曹，小国也，而居列国之中，子弟往来，何国无之？若一一待之以礼，则国微费重，何以支吾？ 
负羁又曰： 晋公子贤德闻于天下，且重瞳骈胁，大贵之征，不可以寻常子弟视也。 
曹共公一团稚气，说贤德他也不管，说到重瞳骈胁，便道： 重瞳寡人知之，未知骈胁如何？ 
负羁对曰： 骈胁者，骈胁骨相合如一，乃异相也。 
曹共公曰： 寡人不信，姑留馆中，俟其浴而观之。 
乃使馆人自延公子进馆，以水饭相待，不致饩，不设享，不讲宾主之礼，重耳怒而不食。馆人进澡盆请浴，重耳道路腌月赞，正想洗涤尘垢，乃解衣就浴。
曹共公与嬖幸数人，微服至馆，突入浴堂，迫近公子，看他的骈胁，言三语四，嘈杂一番而去。狐偃等闻有外人，急忙来看，犹闻嬉笑之声，询问馆人，乃曹君也，君臣无不
愠怒。
却说僖负羁谏曹伯不听，归到家中，其妻吕氏迎之，见其面有忧色，问： 朝中何事？ 
负羁以晋公子过曹，曹君不礼为言。吕氏曰： 妾适往郊外采桑，正值晋公子车从过去。妾观晋公子犹未的，但从行者数人，皆英杰也。吾闻： 有其君者，必有其臣；有其臣者，必有其君。 以从行诸子观之，晋公子必能光复晋国。此时兴兵伐曹，玉石俱焚，悔之无及。曹君既不听忠言，子当私自结纳可也。妾已备下食品数盘，可藏白璧于中，以为贽见之礼，结交在未遇之先，子宜速往。 
僖负羁从其言，夜叩公馆。重耳腹中方馁，含怒而坐，闻曹大夫僖负羁求见馈飧，乃召之入。负羁再拜，先为曹君请罪，然后述自家致敬之意。重耳大悦，叹曰： 不意曹国有此贤臣。亡人幸而返国，当图相报。 
重耳进食，得盘中白璧，谓负羁曰： 大夫惠顾亡人，使不饥饿于土地足矣，何用重贿。 
负羁曰： 此外臣一点敬心，公子万乞勿弃。 重耳再三不受。
负羁退而叹曰： 晋公子穷困如此，而不贪吾璧，其志不可量也。 
次日，重耳即行。
负羁私送出城十里方回。史官有诗云：
错看龙虎作豾貆，盲眼曹共识见微。<br/>堪叹乘轩三百辈，无人及得负羁妻。
重耳去曹适宋。狐偃前驱先到，与司马公孙固相会。公孙固曰： 寡君不自量，与楚争胜，兵败股伤，至今病不能起。然闻公子之名，向慕久矣，必当扫除馆舍，以候车驾。 
公孙固入告于宋襄公，襄公正恨楚国，日夜求贤人相助，以为报仇之计，闻晋公子远来，晋乃大国，公子又有贤名，不胜之喜。其奈伤股未痊，难以面会，随命公孙固郊迎授馆，待以国君之礼，馈之七牢。
次日，重耳欲行，公孙固奉襄公之命，再三请其宽留。私问狐偃： 当初齐桓公如何相待？ 偃备细告以纳姬赠马之事。公孙固回复宋公。宋公曰： 公子昔年已婚宋国矣，纳女吾不能，马则如数可也。 亦以马二十乘相赠，重耳感激不已。住了数日，馈问不绝。
狐偃见宋襄公病体没有痊好之期，私与公孙固商议复国一事。公孙固曰： 公子若惮风尘之劳，敝邑虽小，亦可以息足。如有大志，敝邑新遭丧败，力不能振，更求他大国，方可济耳。 
狐偃曰： 子之言，肺腑也。 即日告知公子，束装起程，宋襄公闻公子欲行，复厚赠资粮衣履之类，从人无不欢喜。
自晋公子去后，襄公箭疮日甚一日，不久而薨。临终谓世子王臣曰： 吾不听子鱼之言，以及于此。汝嗣位，当以国委之。楚，大仇也，世世勿与通好。晋公子若返国，必然得位，得位必能合诸侯，吾子孙谦事之，可以少安。 
王臣再拜受命，襄公在位十四年薨。王臣主丧即位，是为成公。髯仙有诗论宋襄公德力俱无，不当列于五伯之内。诗云：
一事无成身死伤，但将迂语自称扬。<br/>腐儒全不稽名实，五伯犹然列宋襄。
再说重耳去宋，将至郑国，早有人报知郑文公。文公谓群臣曰： 重耳叛父而逃，列国不纳，屡至饥馁，此不肖之人，不必礼之。 
上卿叔詹谏曰： 晋公子有三助，乃天祐之人，不可慢也。 
郑伯曰： 何为三助？ 
叔詹对曰：  同姓为婚，其类不蕃 ，今重耳及狐女所生，狐与姬同宗，而生重耳，处有贤名，出无祸患，此一助也；自重耳出亡，国家不靖，岂非天意有待治国之人乎？此二助也；赵衰、狐偃，皆当世英杰，重耳得而臣之，此三助也。有此三助，君其礼之。礼同姓，恤困穷，尊贤才，顺天命，四者皆美事也。 
郑伯曰： 重耳且老矣，是何能为？ 
叔詹对曰： 君若不能尽礼，则请杀之，毋留仇雠，以遗后患。 
郑伯笑曰： 大夫之言甚矣。既使寡人礼之，又使寡人杀之，礼之何恩，杀之何怨！ 乃传令门官，闭门勿纳。
重耳见郑不相延接，遂驱车竟过。
行至楚国，谒见楚成王。成王亦待以国君之礼，设享九献，重耳谦让不敢当。赵衰侍立，谓公子曰： 公子出亡在外十余年矣，小国犹轻慢，况大国乎。此天命也，子勿让。 重耳乃受其享。
终席，楚王恭敬不衰，重耳言词亦愈逊，由此两人甚相得，重耳遂安居于楚。
一日，楚王与重耳猎于云梦之泽。楚王卖弄武艺，连射一鹿一兔，俱获之，诸将皆伏地称贺。适有人熊一头，冲车而过，楚王谓重耳曰： 公子何不射之！ 
重耳拈弓搭箭，暗暗祝祷： 某若能归晋为君，此箭去中其右掌。 飕的一箭，正穿右掌之上，军士取熊以献。
楚王惊服曰： 公子真神箭也！ 
须臾，围场中发起喊来，楚王使左右视之，回报道： 山谷中赶出一兽，似熊非熊，其鼻如象，其头似狮，其足似虎，其发如豺，其鬣似野豕，其尾似牛，其身大于马，其文黑白斑驳，剑戟刀箭，俱不能伤。嚼铁如泥，车轴裹铁，俱被啮食，矫捷无伦，人不能制，以此喧闹。 
楚王谓重耳曰： 公子生长中原，博闻多识，必知此兽之名。 
重耳回顾赵衰，衰前进曰： 臣能知之。此兽其名曰 貘 ，秉天地之金气而生，头小足卑，好食铜铁，便溺所至，五金见之，皆消化为水，其骨实无髓，可以代槌，取其皮为褥，能辟瘟去湿。 
楚王曰： 然则何以制之？ 
赵衰曰： 皮肉皆铁所结，惟鼻孔中有虚窍，可以纯钢之物刺之；或以火炙立死，金性畏火故也。 
言毕，魏犨厉声曰： 臣不用兵器，活擒此兽，献于驾前。 跳下车来，飞奔去了。
楚王谓重耳曰： 寡人与公子同往观之。 即命驰车而往。
且说魏犨赶入西北角围中，一见那兽，便挥拳连击几下。那兽全然不怕，大叫一声，如牛鸣之响，直立起来，用舌一舐，将魏犨腰间鎏金锃带舐去一段。魏犨大怒曰： 孽畜不得无礼！ 耸身一跃，离地约五尺许，那兽就地打一滚，又蹲在一边。魏犨心中愈怒，再复跃起，趁这一跃之势，用尽平生威力，腾身跨在那兽身上，双手将他项子抱住，那兽奋力踯躅，魏犨随之上下，只不放手。挣扎多时，那兽力势渐衰，魏犨凶猛有余，两臂抱持愈紧，那兽项子被勒，气塞不通，全不动弹。
魏犨乃跳下身来，再舒铜筋铁骨，两只臂膊，将那兽的象鼻一手捻定，如牵犬羊一般，直至二君之前。真虎将也！赵衰命军士取火薰其鼻端，火气透入，那兽便软做一堆。
魏犨方才放手，拔起腰间宝剑砍之，剑光迸起，兽毛亦不损伤。赵衰曰： 欲杀此兽取皮，亦当用火围而炙之。 
楚王依其言，那兽皮肉如铁，经四围火炙，渐渐柔软，可以开剥。楚王曰： 公子相从诸杰，文武俱备，吾国中万不及一也！ 
时楚将成得臣在旁，颇有不服之意，即奏楚王曰： 吾王夸晋臣之武，臣愿与之比较。 
楚王不许，曰： 晋君臣，客也，汝当敬之。 
是日猎罢会饮，大欢。楚王谓重耳曰： 公子若返晋国，何以报寡人？ 
重耳曰： 子女玉帛，君所余也；羽毛齿革，则楚地之所产。何以报君王？ 
楚王笑曰： 虽然，必有所报，寡人愿闻之。 
重耳曰： 若以君王之灵，得复晋国，愿同欢好，以安百姓。倘不得已，与君王以兵车会于平原广泽之间，请避君王三舍。 按行军三十里一停，谓之一舍，三舍九十里，言异日晋、楚交兵，当退避三舍，不敢即战，以报楚相待之恩。
当日饮罢，楚将成得臣怒言于楚王曰： 王遇晋公子甚厚，今重耳出言不逊，异日归晋，必负楚恩，臣请杀之。 
楚王曰： 晋公子贤，其从者皆国器，似有天助，楚其敢违天乎？ 
得臣曰： 王即不杀重耳，且拘留狐偃、赵衰数人，勿令与虎添翼。 
楚王曰： 留之不为吾用，徒取怨焉。寡人方施德于公子，以怨易德，非计也！ 于是待晋公子益厚。
话分两头。
却说周襄王十五年。实晋惠公之十四年。是岁惠公抱病在身，不能视朝，其太子圉久质秦国。
圉之母家乃梁国也，梁君无道，不恤民力，日以筑凿为事，万民嗟怨，往往流徙入秦，以逃苛役。秦穆公乘民心之变，命百里奚兴兵袭梁灭之，梁君为乱民所杀。太子圉闻梁见灭，叹曰： 秦灭我外家，是轻我也？ 
遂有怨秦之意，及闻惠公有疾，思想： 只身在外，外无哀怜之交，内无腹心之援，万一君父不测，诸大夫更立他公子，我终身客死于秦，与草木何异？不如逃归侍疾，以安国人之心。 
乃夜与其妻怀嬴枕席之间，说明其事： 我如今欲不逃归，晋国非我之有，欲逃归，又割舍不得夫妇之情，你可与我同归晋国，公私两尽。 
怀嬴泣下，对曰： 子一国太子，乃拘辱于此，其欲归不亦宜乎？寡君使婢子侍巾栉，欲以固子之心也，今从子而归，背弃君命，妾罪大矣，子自择便，勿与妾言，妾不敢从，亦不敢泄子之语于他人也。 
太子圉遂逃归于晋，秦穆公闻子圉不别而行，大骂： 背义之贼，天不祐汝！ 乃谓诸大夫曰： 夷吾父子，俱负寡人，寡人必有以报之！ 自悔当时不纳重耳，乃使人访重耳踪迹，知其在楚已数月矣。于是遣公孙枝聘于楚王，因迎重耳至秦，欲以纳之。
重耳假意谓楚王曰： 亡人委命于君王，不愿入秦。 
楚王曰： 楚、晋隔远，公子若求入晋，必须更历数国，秦与晋接境，朝发夕到，且秦君素贤，又与晋君相恶，此公子天赞之会也，公子其勉行！ 
重耳拜谢，楚王厚赠金帛车马，以壮其行色。重耳在路复数月，方至秦界，虽然经历尚有数国，都是秦、楚所属，况有公孙枝同行，一路安稳，自不必说。
秦穆公闻重耳来信，喜形于色，郊迎授馆，礼数极丰。秦夫人穆姬亦敬爱重耳，而恨子圉，劝穆公以怀嬴妻重耳，结为姻好。穆公使夫人告于怀嬴，怀嬴曰： 妾已失身公子圉矣，可再字乎？ 
穆姬曰： 子圉不来矣，重耳贤而多助，必得晋国，得晋国必以汝为夫人，是秦、晋世为婚姻也。 
怀嬴默然良久，曰： 诚如此，妾何惜一身，不以成两国之好？ 
穆公乃使公孙枝通语于重耳。子圉与重耳有叔侄之分，怀嬴是嫡亲侄妇，重耳恐干碍伦理，欲辞不受。
赵衰进曰： 吾闻怀嬴美而才，秦君及夫人之所爱也。不纳秦女，无以结秦欢，臣闻之： 欲人爱己，必先爱人；欲人从己，必先从人。 无以结秦欢，而欲用秦之力，必不可得也，公子其毋辞。 
重耳曰： 同姓为婚，犹有避焉，况犹子乎？ 
臼季进曰： 古之同姓，为同德也，非谓族也。昔黄帝、炎帝俱有熊国君少典之子，黄帝生于姬水，炎帝生于姜水，二帝异德，故黄帝为姬姓，炎帝为姜姓。姬、姜之族世为婚姻，黄帝之子二十五人，得姓者十四人，惟姬、己各二，同德故也。德同姓同，族虽远，婚姻不通；德异姓异，族虽近，男女不避。尧为帝喾之子，黄帝五代之孙，而舜为黄帝八代之孙，尧之女于舜为祖姑，而尧以妻舜，舜未尝辞。古人婚姻之道若此，以德言，子圉之德岂同公子；以亲言，秦女之亲不比祖姑，况收其所弃，非夺其所欢，是何伤哉？ 
重耳复谋于狐偃曰： 舅犯以为可否？ 
狐偃问曰： 公子今求入，欲事之乎？抑代之也。 
重耳不应。
狐偃曰： 晋之统系将在圉矣。如欲事之，是为国母；如欲代之，则仇雠之妻。又何问焉？ 
重耳犹有惭色。
赵衰曰： 方夺其国，何囿于妻？成大事而惜小节，后悔何及？ 
重耳意乃决。
公孙枝复命于穆公，重耳择吉布币，就公馆中成婚，怀嬴之貌，更美于齐姜，又妙选宗女四名为媵，俱有颜色，重耳喜出望外，遂不知有道路之苦矣。史官有诗论怀嬴之事云：
一女如何有二天？况于叔侄分相悬。<br/>只因要结秦欢好，不恤人言礼义愆。
秦穆公素重晋公子之品，又添上甥舅之亲，情谊愈笃，三日一宴，五日一飧。
秦世子亦敬事重耳，时时馈问。赵衰、狐偃等因与秦臣蹇叔、百里奚、公孙枝等深相结纳，共踌躇复国之事。一来公子新婚，二来晋国无衅，以此不敢轻易举动。
自古道： 运到时来，铁树花开。 天生下公子重耳，有晋君之分，有名的伯主，自然生出机会。
再说太子圉自秦逃归，见了父亲晋惠公。惠公大喜曰： 吾抱病已久，正愁付托无人，今吾子得脱樊笼，复还储位，吾心安矣。 是秋九月，惠公病笃，托孤于吕省、郤芮二人，使辅子圉： 群公子不足虑，只要谨防重耳。 
吕、郤二人，顿首受命。
是夜，惠公薨，太子圉主丧即位，是为怀公。怀公恐重耳在外为变，乃出令： 凡晋臣从重耳出亡者，因亲及亲，限三个月内俱要唤回。如期回者，仍复旧职，既往不咎，若过期不至，禄籍除名，丹书注死。父子兄弟坐视不召者，并死不赦。 
老国舅狐突二子狐毛、狐偃，俱从重耳在秦，郤芮私劝狐突作书，唤二子归国。狐突再三不肯，郤芮乃谓怀公曰： 二狐有将相之才，今从重耳，如虎得翼，突不肯唤归，其意不测，主公当自与言之。 
怀公即使人召狐突，突与家人诀别而行，来见怀公，奏曰： 老臣病废在家，不知宣召何言？ 
怀公曰： 毛偃在外，老国舅曾有家信去唤否？ 
突对曰： 未曾。 
怀公曰： 寡人有令， 过期不至者，罪及亲党 ，老国舅岂不闻乎？ 
突对曰： 臣二子委质重耳，非一日矣，忠臣事君，有死无二。二子之忠于重耳，犹在朝诸臣之忠于君也，即使逃归，臣犹将数其不忠，戮于家庙，况召之乎？ 
怀公大怒，喝令二力士以白刃交加其颈，谓曰： 二子若来，免汝一死。 
因索简置突前，郤芮执其手，使书之。
突呼曰： 勿执我手，我当自书。 乃大书 子无二父，臣无二君 八字。
怀公大怒曰： 汝不惧耶？ 
突对曰： 为子不孝，为臣不忠，老臣之所惧也。若死，乃臣子之常事，有何惧焉？ 舒颈受刑。
怀公命斩于市曹。太卜郭偃见其尸，叹曰： 君初嗣位，德未及于匹夫，而诛戮老臣，其败不久矣！ 即日称疾不出。
狐氏家臣。急忙逃奔秦国，报与毛、偃知道。不知毛、偃如何？且看下回分解。
