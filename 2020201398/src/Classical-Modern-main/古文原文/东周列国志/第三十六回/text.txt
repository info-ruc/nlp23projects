<strong>晋吕夜焚公宫秦穆公再平晋乱</strong>
话说狐毛，狐偃兄弟，从公子重耳在秦，闻知父亲狐突被子圉所害，捶胸大哭。赵衰，臼季等都来问慰。赵衰曰： 死者不可复生，悲之何益？且同见公子，商议大事。 
毛，偃收泪，同赵衰等来见重耳。毛、偃言： 惠公已薨，子圉即位，凡晋臣从亡者，立限唤回，如不回，罪在亲党，怪老父不召臣等兄弟，将来杀害。 说罢，痛上心来，重复大哭。
重耳曰： 二舅不必过伤，孤有复国之日，为汝父报仇， 即时驾车来见穆公，诉以晋国之事。
穆公曰： 此天以晋国授公子，不可失也，寡人当身任之。 
赵衰代对曰： 君若庇荫重耳，幸速图之；若待子圉改元告庙，君臣之分已定，恐动摇不易也。 穆公深然其言。
重耳辞回甥馆，方才坐定，只见门官通报： 晋国有人到此，说有机密事，求见公子， 
公子召入，问其姓名，其人拜而言曰： 臣乃晋大夫栾枝之子栾盾也。因新君性多猜忌，以杀为威，百姓胥怨，群臣不服，臣父特遣盾私送款于公子。子圉心腹只有吕省，郤芮二人，旧臣郤步扬，韩简等一班老成，俱疏远不用，不足为虑。臣父已约会郤溱，舟之侨等，敛集私甲，只等公子到来，便为内应。 
重耳大喜，与之订约，以明年岁首为期，决至河上。
栾盾辞去。
重耳对天祷祝，以蓍布筮，得《泰卦》六爻安静。重耳疑之，召狐偃占其吉凶。
偃拜贺曰： 是为天地配享，小往大来，上吉之兆。公子此行，不惟得国，且有主盟之分。 
重耳乃以栾盾之言告狐偃，偃曰： 公子明日便与秦公请兵，事不宜迟。 
重耳乃于次日复入朝谒秦穆公，穆公不待开言，便曰： 寡人知公子急于归国矣，恐诸臣不任其事，寡人当亲送公子至河。 重耳拜谢而出。
丕豹闻穆公将纳公子重耳，愿为先锋效力。穆公许之。
太史择吉于冬之十二月。先三日，穆公设宴，饯公子于九龙山，赠以白璧十双，马四百匹，帷席器用，百物俱备，粮草自不必说，赵衰等九人各白璧一双，马四匹，重耳君臣俱再拜称谢。
至日，穆公自统谋臣百里奚、繇余，大将公子絷、公孙枝，先锋丕豹等，率兵车四百乘，送公子重耳离了雍州城，望东进发，秦世子与重耳素本相得，依依不舍，直送至渭阳，垂泪而别，诗曰：
猛将精兵似虎狼，共扶公子立边疆。<br/>怀公空自诛狐突，只手安能掩太阳？
周襄王十六年，晋怀公圉之元年，春正月，秦穆公同晋公子重耳行至黄河岸口，渡河船只，俱已预备齐整，穆公重设饯筵，丁宁重耳曰： 公子返国，毋忘寡人夫妇也。 乃分军一半，命公子絷、丕豹护送公子济河，自己大军屯于河西。正是： 眼望捷旌旗，耳听好消息。 
却说壶叔主公子行李之事，自出奔以来，曹、卫之间担饥受饿，不止一次，正是无衣惜衣，无食惜食，今日渡河之际，收拾行装，将日用的坏笾残豆、敝席破帷，件件搬运入船，有吃不尽的酒餔之类，亦皆爱惜如宝，摆列船内。
重耳见了，呵呵大笑，曰： 吾今日入晋为君，玉食一方，要这些残敝之物何用？ 喝教抛弃于岸，不留一些。
狐偃私叹曰： 公子未得富贵，先忘贫贱，他日怜新弃旧，把我等同守患难之人，看做残敝器物一般，可不枉了这十九年辛苦？乘今日尚未济河，不如辞之，异时还有相念之日。 
乃以秦公所赠白璧一双，跪献于重耳之前曰： 公子今已渡河，便是晋界，内有诸臣，外有秦将，不愁晋国不入公子之手。臣之一身，相从无益，愿留秦邦，为公子外臣，所有白璧一双，聊表寸意。 
重耳大惊曰： 孤方与舅氏共享富贵，何出此言？ 
狐偃曰： 臣自知有三罪于公子，不敢相从。 
重耳曰： 三罪何在？ 
狐偃对曰： 臣闻： 圣臣能使其君尊，贤臣能使其君安 ，今臣不肖，使公子困于五鹿，一罪也；受曹、卫二君之慢，二罪也；乘醉出公子于齐城，致触公子之怒，三罪也。向以公子尚在羁旅，臣不敢辞；今入晋矣，臣奔走数年，惊魂几绝，必力并耗，譬之余笾残豆，不可再陈，敝席破帷，不可再设，留臣无益，去臣无损，臣是以求去耳。 
重耳垂泪而言曰： 舅氏责孤甚当，乃孤之过也。 
即命壶叔将已弃之物，一一取回。复向河设誓曰： 孤返国，若忘了舅氏之劳，不与同心共政者，子孙不昌。 
即取白璧投之于河曰： 河伯为盟证也。 
时介子推在他船中，闻重耳与狐偃立盟，笑曰： 公子之归，乃天意也，子犯欲窃以为己功乎，此等贪图富贵之辈，吾羞与同朝。 自此有栖隐之意。
重耳济了黄河，东行至于令狐，其宰邓惛发兵登城拒守，秦兵围之，丕豹奋勇先登，遂破其城，获邓惛斩之，桑泉臼衰望风迎降。晋怀公闻谍报大惊，悉起境内车乘甲兵，命吕省为大将，郤芮副之，屯于庐柳，以拒秦兵。畏秦之强，不敢交战。公子絷乃为秦穆公书，使人送吕、郤军中，略曰：
寡人之为德于晋，可谓至矣，父子背恩，视秦如仇，寡人忍其父，不能复忍其子。今公子重耳，贤德著闻，多士为辅，天人交助，内外归心。寡人亲率大军，屯于河上，命絷护送公子归晋，主其社稷。子大夫若能别识贤愚，倒戈来迎，转祸为福，在此一举！
吕、郤二人览书，半晌不语。欲接战，诚恐敌不过秦兵，又如龙门山故事；欲迎降，又恐重耳记著前仇，将他偿里克、丕郑父之命。踌躇了多时，商量出一个计较来。乃答书于公子絷，其略云：
某等自知获罪公子，不敢释甲。然翼戴公子，实某等之愿也，倘得与从亡诸子，共矢天日，各无相害，子大夫任其无咎，敢不如命。
公子絷读其回书，已识透其狐疑之意，乃单车造于庐柳，来见吕、郤，吕、郤欣然出迎，告以衷腹曰： 某等非不欲迎降，惧公子不能相容，欲以盟为信耳。 
絷曰： 大夫若退军于西北，絷将以大夫之诚，告于公子，而盟可成也。 
吕、郤应诺，候公子絷别去，即便出令，退屯于郇城。
重耳使狐偃同公子絷至郇城，与吕、郤相会。是日，刑牲歃血，立誓共扶重耳为君，各无二心。盟讫，即遣人相随狐偃至臼衰，迎接重耳到郇城大军之中，发号施令。
怀公不见吕、郤捷音，使寺人勃鞮至晋军催战。行至中途，闻吕、郤退军郇城，与狐偃、公子絷讲和，叛了怀公，迎立重耳，慌忙回报。怀公大惊，急集郤步扬、韩简、栾枝、士会等一班朝臣计议。
那一班朝臣，都是向著公子重耳的，平昔见怀公专任吕、郤，心中不忿， 今吕、郤等尚且背叛，事到临头，召我等何用？ 一个个托辞，有推病的、有推事的、没半个肯上前。怀公叹了一口气道： 孤不该私自逃回，失了秦欢，以致如此。 
勃鞮奏曰： 群臣私约共迎新君，主公不可留矣！臣请为御，暂适高梁避难，再作区处。 
不说怀公出奔高梁。
再说公子重耳，因吕、郤遣人来迎，遂入晋军。吕省、郤芮叩首谢罪，重耳将好言抚慰。赵衰、臼季等从亡诸臣，各各相见，吐露心腹，共保无虞。吕、郤大悦，乃奉重耳入曲沃城中，朝于武公之庙。绛都旧臣，栾枝、郤溱为首，引著士会、舟之侨、羊舌职、荀林父、先蔑箕、郑先都等三十余人，俱至曲沃迎驾，郤步扬、梁繇靡、韩简、家仆徒等另做一班，俱往绛都郊外邀接。
重耳入绛城即位，是为文公。
按重耳四十三岁奔翟，五十五岁适齐，六十一岁适秦，及复国为君，年已六十二岁矣。
文公既立，遣人至高梁刺杀怀公。子圉自去年九月嗣位，至今年二月被杀，首尾为君不满六个月，哀哉！寺人勃鞮收而葬之，然后逃回。不在话下。
却说文公宴劳秦将公子絷等，厚犒其军。有丕豹哭拜于地，请改葬其父丕郑父，文公许之。文公欲留用丕豹，豹辞曰：臣已委质于秦庭，不敢事二君也。 乃随公子絷到河西，回复秦穆公。
穆公班师回国。
史臣有诗美秦穆公云：
辚辚车骑过河东，龙虎乘时气象雄。<br/>假使雍州无义旅，纵然多助怎成功？
却说吕省、郤芮迫于秦势，虽然一时迎降，心中疑虑，到底不能释然，对著赵衰臼、季诸人，未免有惭愧之意。又见文公即位数日，并不曾爵一有功，戮一有罪，举动不测，怀疑益甚，乃相与计较，欲率家甲造反焚烧公宫，弑了重耳，别立他公子为君。
思想： 在朝无可与商者，惟寺人勃鞮乃重耳之深仇，，今重耳即位，勃鞮必然惧诛，此人胆力过人，可邀与共事。 使人招之，勃鞮随呼而至。吕、郤告以焚宫之事，勃鞮欣然领命，三人歃血为盟，约定二月晦日会齐，夜半一齐举事。
吕、郤二人各往封邑暗集人众，不在话下。
却说勃鞮虽然当面应承，心中不以为然，思量道： 当初奉献公之命；去伐蒲城，又奉惠公所差，去刺重耳。这是桀犬吠尧，各为其主。今日怀公已死，重耳即位，晋国方定，又干此大逆无道之事，莫说重耳有天人之助，未必成事，纵使杀了重耳，他从亡许多豪杰，休想轻轻放过了我。不如私下往新君处出首，把这话头，反做个进身之阶，此计甚妙。 
又想： 自己是个有罪之人，不便直叩公宫。 遂于深夜往见狐偃。
狐偃大惊，问曰： 汝得罪新君甚矣#不思远引避祸，而夤夜至此何也？ 
勃鞮曰： 某之此来，正欲见新君，求国舅一引进耳。 
狐偃曰： 汝见主公，乃自投死也。 
勃鞮曰： 某有机密事来告，欲救一国人性命，必面见主公，方可言之。 
狐偃遂引至公宫门首，偃叩门先入，见了文公，述勃鞮求见之语。文公曰： 鞮有何事，救得一国人性命？此必托言求见，借舅氏作面情讨饶耳。 
狐偃曰：  刍荛之言，圣人择焉。 主公新立，正宜捐弃小忿，广纳忠告，不可拒之。 
文公意犹未释，乃使近侍传语责之曰： 汝斩寡人之袂，此衣犹在，寡人每一见之寒心。汝又至翟行刺寡人，惠公限汝三日起身，汝次日即行，幸我天命见祐，不遭毒手。今寡人入国，汝有何面目来见？可速逃遁，迟则执汝付刑矣！ 
勃鞮呵呵大笑曰： 主公在外奔走十九年，世情尚未熟透耶？先君献公，与君父子：惠公则君之弟也。父仇其子，弟仇其兄，况勃鞮乎？勃鞮小臣，此时惟知有献、惠，安知有君哉？昔管仲为公子纠射桓公中其钩，桓公用之，遂伯天下，如君所见。将修射钩之怨，而失盟主之业矣。不见臣，不为臣损，但恐臣去，而君之祸不远也。 
狐偃奏曰： 勃鞮必有所闻而来，君必见之。 
文公乃召勃鞮入宫。勃鞮并不谢罪，但再拜口称： 贺喜！ 
文公曰： 寡人嗣位久矣，汝今日方称贺，不已晚乎？ 
勃鞮对曰： 君虽即位，未足贺也。得勃鞮，此位方稳，乃可贺耳！ 
文公怪其言，屏开左右，愿闻其说。
勃鞮将吕、郤之谋，如此恁般，细述一遍， 今其党布满城中，二贼又往封邑聚兵，主公不若乘间与狐国舅微服出城，往秦国起兵，方可平此难也。臣请留此，为诛二贼之内应。 
狐偃曰： 事已迫矣，臣请从行，国中之事，子余必能料理。 
文公叮嘱勃鞮： 凡事留心，当有重赏。 
勃鞮叩首辞出。
文公与狐偃商议了多时，使狐偃预备温车于宫之后门，只用数人相随。文公召心腹内侍，吩咐如此如此，不可泄漏。是晚，依旧如常就寝。至五鼓，托言感寒疾腹病，使小内侍执灯如厕，遂出后门，与狐偃登车出城而去。
次早，宫中俱传主公有病，各来寝室问安，俱辞不见。宫中无有知其出外者。
天明，百官齐集朝门，不见文公视朝，来至公宫询问，只见朱扉双闭，门上挂著一面免朝牌。守门者曰： 主公夜来偶染寒疾，不能下床，直待三月朔视朝，方可接见列位也。 
赵衰曰： 主公新立，百事未举，忽有此疾，正是： 天有不测风云，人有旦夕祸福 。 
众人信以为真，各各叹息而去。
吕。郤二人闻知文公患病不出，直至三月朔方才视朝，暗暗欢喜曰： 天教我杀重耳也！ 
且说晋文公。狐偃潜行离了晋界，直入秦邦，遣人致密书于秦穆公，约于王城相会。穆公闻晋侯微行来到，心知国中有变。乃托言出猎，即日命驾，竟至王城来会晋侯。相见之间，说明来意。穆公笑曰： 天命已定，吕、郤辈何能为哉？吾料子余诸人，必能办贼，君勿虑也！ 
乃遣大将公孙枝屯兵河口，打探绛都消息，便宜行事。晋侯权住王城。
却说勃鞮恐吕、郤二人见疑，数日前，便寄宿于郤芮之家，假作商量。至二月晦日，勃鞮说郤芮曰： 主公约来早视朝，想病当小愈，宫中火起，必然出外，吕大夫守住前门，郤大夫守住后门，我领家众据朝门，以遏救火之人，重耳虽插翅难逃也。 
郤芮以为然，言于吕省。
是晚，家众各带兵器火种，分头四散埋伏。约莫三更时分，于宫门放起火来，那火势好不凶猛。
宫人都在睡梦中惊醒，只道宫中遗漏，大惊小怪，一齐都乱起来。火光中但见戈甲纷纷，东冲西撞，口内大呼： 不要走了重耳！ 
宫人遇火者，烂额焦头；逢兵者，伤肢损体。哀哭之声，耳不忍闻。吕省仗剑直入寝宫，来寻文公，并无踪影；撞见郤芮，亦仗剑从后宰门入来，问吕省： 曾了事否？ 
吕省对答不出，只是摇头。二人又冒火覆身搜寻一遍，忽闻外面喊声大举，勃鞮仓忙来报曰： 狐、赵、栾、魏等各家，悉起兵众前来救火，若至天明，恐国人俱集，我等难以脱身，不如乘乱出城，候至天明，打听晋侯死生的确，再作区处。 
吕、郤此时，不曾杀得重耳，心中早已著忙了，全无主意，只得号召其党，杀出朝门而去。史官有诗云：
毒火无情弑械成，谁知车驾在王城？<br/>晋侯若记留袂恨，安得潜行会舅甥？
且说狐、赵、栾、魏等各位大夫，望见宫中失火，急忙敛集兵众，准备挠钩水桶，前来救火，原不曾打仗厮杀。直至天明，将火扑灭，方知吕、郤二人造反，不见了晋侯，好大吃惊。有先前吩咐心腹内侍，火中逃出，告知： 主公数日前，于五鼓微服出宫，不知去向。 
赵衰曰： 此事问狐国舅便知。 
狐毛曰： 吾弟子犯，亦于数日前入宫，是夜便不曾归家。想君臣相随，必然预知二贼之逆谋。吾等只索严守都城，修葺宫寝，以待主公之归可也。 
魏犨曰： 贼臣造逆，焚宫弑主，今虽逃不远，乞付我一旅之师，追而斩之。 
赵衰曰： 甲兵，国家大权，主公不在，谁敢擅动？二贼虽逃，不久当授首矣。 
再说吕、郤等屯兵郊外，打听得晋君未死，诸大夫闭城谨守。恐其来追，欲奔他国，但未决所向。勃鞮绐之曰： 晋君废置，从来皆出秦意，况二位与秦君原有旧识，今假说公宫失火，重耳焚死，去投秦君，迎公子雍而立之，重耳虽不死，亦难再入矣。 
吕省曰： 秦君向与我有王城之盟，今日只合投之。但未知秦肯容纳否？ 
勃鞮曰： 吾当先往道意，如其慨许，即当偕往；不然，再作计较。 
勃鞮行至河口，闻公孙枝屯兵河西，即渡河求见，各各吐露心腹，说出真情。公孙枝曰： 既贼臣见投，当诱而诛之，以正国法，无负便宜之托可也。 
乃为书托勃鞮往召吕、郤。书略曰：
新君入国，与寡君原有割地之约。寡君使枝宿兵河西，理明疆界，恐新君复如惠公故事也。今闻新君火厄，二大夫有意于公子雍，此寡君之所愿闻，大夫其速来共计。
吕、郤得书，欣然而往。至河西军中，公孙枝出迎，叙话之后，设席相款。吕、郤坦然不疑。谁知公孙枝预遣人报知秦穆公，先至王城等候，吕、郤等留连三日，愿见秦君。
公孙枝曰： 寡君驾在王城，同往可也；车徒暂屯此地，俟大夫返驾，一同济河何如？ 吕、郤从其言。
行至王城，勃鞮同公孙枝先驱入城，见了秦穆公，使丕豹往迎吕、郤。穆公伏晋文公于围屏之后。吕、郤等继至，谒见已毕，说起迎立子雍之事。
穆公曰： 公子雍已在此了。 吕、郤齐声曰： 愿求一见。 
穆公呼曰： 新君可出矣！ 
只见围屏后一位贵人，不慌不忙，叉手步出。吕、郤睁眼看之，乃文公重耳也。吓得吕省、郤芮魂不附体，口称： 该死！ 叩头不已。穆公邀文公同坐。文公大骂： 逆贼！寡人何负于汝而反。若非勃鞮出首，潜出宫门，寡人已为灰烬矣。 
吕、郤此时方知为勃鞮所卖。
报称： 勃鞮实歃血同谋，愿与俱死。 
文公笑曰： 勃鞮若不共歃，安知汝谋如此。 
喝叫武士拿下，就命勃鞮监斩。须臾，二颗人头献于阶下。
可怜吕省、郤芮辅佐惠、怀，也算一时豪杰，索性屯军庐柳之时，与重耳做个头敌，不失为从一忠臣。既已迎降，又复背叛，今日为公孙枝所诱，死于王城，身名俱败，岂不哀哉？
文公即遣勃鞮，将吕郤首级往河西招抚其众，一面将捷音驰报国中。
众大夫皆喜曰： 不出子余所料也？ 赵衰等忙备法驾，往河东迎接晋侯。要知后事如何，且看下回分解。
