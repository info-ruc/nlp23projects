<strong>学让国燕哙召兵伪献地张仪欺楚</strong>
话说苏秦既 合纵 六国，遂将纵约写一通，投于秦关，关吏送与秦惠文王观之。惠文王大惊，谓相国公孙衍曰： 若六国为一，寡人之进取无望矣，必须画一计散其纵约，方可图大事。 
公孙衍曰： 首纵约者，赵也，大王兴师伐赵，视其先救赵者，即移兵伐之，如是，则诸侯惧而纵约可散矣。 
时张仪在座，意不欲伐赵，以负苏秦之德，乃进曰： 六国新合，其势未可猝离也，秦如伐赵，则韩军宜阳，楚军武关，魏军河外，齐涉清河，燕悉锐师以助战，秦师拒斗不暇，何暇他移哉？夫近秦之国无如魏，而燕在北最远，大王诚遣使以重赂求成于魏，以疑各国之心，而与燕太子结婚，如此，则纵约自解矣。 惠文王称善，乃许魏还襄陵等七城以讲和。魏亦使人报秦之聘，复以女许配秦太子。
赵王闻之，召苏秦责之曰： 子倡为纵约，六国和亲，相与摈秦，今未逾年，而魏、燕二国皆与秦通，纵约之不足恃明矣，倘秦兵猝然加赵，尚可望二国之救乎？ 
苏秦惶恐谢曰： 臣请为大王出使燕国，必有以报魏也。 
秦乃去赵适燕，燕易王以为相国，时易王新即位，齐宣王乘丧伐之，取十城，易王谓苏秦曰： 始先君以国听子，六国和亲，今先君之骨未寒，而齐兵压境，取我十城，如洹水之誓何？ 苏秦曰： 臣请为大王使齐，奉十城以还燕。 
燕易王许之，苏秦见齐宣王曰： 燕王者，大王之同盟，而秦王之爱婿也，大王利其十城，不惟燕怨齐，秦亦怨齐矣，得十城而结二怨，非计也，大王听臣计，不如归燕之十城，以结燕、秦之欢，齐得燕、秦，于以号召天下不难矣。 宣王大悦，乃以十城还燕。
易王之母文夫人，素慕苏秦之才，使左右召秦入宫，因与私通。易王知之而不言。
秦惧，乃结好于燕相国子之，与联儿女之姻，又使其弟苏代、苏厉与子之结为兄弟，欲以自固。
燕夫人屡召苏秦，秦益惧，不敢往，乃说易王曰： 燕、齐之势终当相并，臣愿为大王行反间于齐。 易王曰： 反间如何？ 秦对曰： 臣伪为得罪于燕，而出奔齐国，齐王必重用臣，臣因败齐之政，以为燕地。 易王许之，乃收秦相印。秦遂奔齐。
齐宣王重其名，以为客卿，秦因说宣王以田猎钟鼓之乐。宣王好货，因使厚其赋敛；宣王好色，因使妙选宫女。欲俟齐乱，而使燕乘之。宣王全然不悟，相国田婴，客卿孟轲极谏，皆不听。
宣王薨，子湣王地立，初年颇勤国政，娶秦女为王后，封田婴为薛公，号靖郭君，苏秦客卿用事如故。
话分两头，再说张仪闻苏秦去赵，知纵约将解，不与魏襄陵七邑之地。魏襄王怒，使人索地于秦，秦惠王使公子华为大将，张仪副之，帅师伐魏，攻下蒲阳。仪请于秦王，复以蒲阳还魏，又使公子繇质于魏，与之结好，张仪送之。魏襄王深感秦王之意，张仪因说曰： 秦王遇魏甚厚，得城不取，又纳质焉，魏不可无礼于秦，宜谋所以谢之。 
襄王曰： 何以为谢？ 
张仪曰： 土地之外，非秦所欲也。大王割地以谢秦，秦之爱魏必深；若秦、魏合兵以图诸侯，大王之取偿于他国者，必十倍于今之所献也！ 襄王惑其言，乃献少梁之地以谢秦，又不敢受质。秦王大悦，因罢公孙衍，用张仪为相。
时楚威王已薨，子熊槐立，是为怀王。张仪乃遣人致书怀王，迎其妻子，且言昔日盗璧之冤。楚怀王面责昭阳曰： 张仪贤士，子何不进于先君，而迫之使为秦用也？ 昭阳嘿然甚愧，归家发病死。
怀王惧张仪用秦，复申苏秦 合纵 之约，结连诸侯，而苏秦已得罪于燕，去燕奔齐，张仪乃见秦王，辞相印，自请往魏。惠文王曰： 君舍秦往魏何意？ 
仪对曰： 六国溺于苏秦之说，未能即解，臣若得魏柄，请令魏先事秦，以为诸侯之倡。 惠文王许之。
仪遂投魏，魏襄王果用为相国，仪因说曰： 大梁南邻楚，北邻赵，东邻齐，西邻韩，而无山川之险可恃，此四分五裂之道也，故非事秦，国不得安。 魏襄王计未定，张仪阴使人招秦伐魏，大败魏师，取曲沃。髯翁有诗云：
仕齐却为燕邦去，相魏翻因秦国来。<br/>虽则纵横分两路，一般反复小人才。
襄王怒，益不肯事秦，谋为 合纵 ，仍推楚怀王为 纵约长 。于是苏秦益重于齐。
时齐相国田婴病卒，子田文嗣为薛公，号为孟尝君。
田婴有子四十余人，田文乃贱妾之子。
以五月五日生，初生时，田婴戒其妾弃之勿育，妾不忍弃，乃私育之，既长五岁，妾乃引见田婴，婴怒其违命，文顿首曰： 父所以见弃者何故？ 婴曰： 世人相传五月五日为凶日，生子者长与户齐，将不利于父母。 文对曰： 人生受命于天，岂受命于户耶？若必受命于户，何不增而高之？ 婴不能答，然暗暗称奇。
及文长十余岁，便能接应宾客，宾客皆乐与之游，为之延誉，诸侯使者至齐，皆求见田文。于是田婴以文为贤，立为适子，遂继薛公之爵，号孟尝君。
孟尝君既嗣位，大筑馆舍，以招天下之士，凡士来投者，不问贤愚，无不收留，天下亡人有罪者皆归之。
孟尝君虽贵，其饮食与诸客同。一日，待客夜食，有人蔽其火光，客疑饭有二等，投筋辞去，田文起坐，自持饭比之，果然无二。客叹曰： 以孟尝君待士如此，而吾过疑之，吾真小人矣，尚何面目立其门下。 乃引刀自刭而死。孟尝君哭临其丧甚哀，众客无不感动。
归者益众，食客尝满数千人。
诸侯闻孟尝君之贤，且多宾客，皆尊重齐，相戒不敢犯其境，正是：
虎豹踞山群兽远，蛟龙在水怪鱼藏。
堂中有客三千辈，天下人人畏孟尝。
再说张仪相魏三年，而魏襄王薨，子哀王立。楚怀王遣使吊丧，因征兵伐秦，哀王许之。韩宣惠王、赵武灵王、燕王哙皆乐于从兵。
楚使者至齐，齐湣王集群臣问计，左右皆曰： 秦甥舅之亲，未有仇隙，不可伐。 苏秦主 合纵 之约，坚执以为可伐。
孟尝君独曰： 言可伐与不可伐，皆非也，伐则结秦之仇，不伐则触五国之怒，以臣愚计，莫如发兵而缓其行，兵发则不与五国为异同。行缓则可观望为进退。 湣王以为然，即使孟尝君帅兵二万以往。
孟尝君方出齐郊，遽称病延医疗治，一路耽搁不行。
却说韩、赵、魏、燕四王，与楚怀王相会于函谷关外，刻期进攻。怀王虽为 纵约长 ，那四王各将其军，不相统一。秦守将樗里疾大开关门，陈兵索战，五国互相推诿，莫敢先发。
相持数日，樗里疾出奇兵，绝楚饷道，楚兵乏食，兵士皆哗，樗里疾乘机袭之，楚兵败走，于是四国皆还。孟尝君未至秦境，而五国之师已撤矣，此乃孟尝君之巧计也。
孟尝君回齐，齐湣王叹曰： 几误听苏秦之计。 乃赠孟尝君黄金百斤为食客费，益爱重之。苏秦自愧以为不及。
楚怀王恐齐、秦交合，乃遣使厚结于孟尝君，与齐申盟结好，两国聘使往来不绝。
自齐宣王之世，苏秦专贵宠用，左右贵戚多有妒者；及湣王时，秦宠未衰。今日湣王不用苏秦之计，却依了孟尝君，果然伐秦失利，孟尝君受多金之赏，左右遂疑王已不喜苏秦矣，乃募壮士怀利匕首，刺苏秦于朝。匕首入秦腹，秦以手按腹而走，诉于湣王。湣王命擒贼，贼已逸去不可得，苏秦曰： 臣死之后，愿大王斩臣之头，号令于市曰： 苏秦为燕行反间于齐，今幸诛死，有人知其阴事来告者，赏以千金！ 如是，则贼可得也。 言讫拔去匕首，血流满地而死。
湣王依其言，号令苏秦之头于齐市中，须臾，有人过其头下，见赏格，自夸于人曰： 杀秦者，我也。 市吏因执之以见湣王，王令司寇以严刑鞫之，尽得主使之人，诛灭凡数家。史官论苏秦虽身死，犹能用计自报其仇，可为智矣！而身不免见刺，岂非反覆不忠之报乎？
苏秦死后，其宾客往往泄苏秦之谋，言： 秦为燕而仕齐。 湣王始悟秦之诈，自是与燕有隙。欲使孟尝君将兵伐燕，苏代说燕王，纳质子以和齐，燕王从之，使苏厉引质子来见湣王，湣王恨苏秦不已，欲囚苏厉，苏厉呼曰： 燕王欲以国依秦，臣之兄弟陈大王之威德，以为事秦不如事齐，故使臣纳质请平，大王奈何疑死者之心，而加生者之罪乎？ 湣王悦，乃厚待苏厉。厉遂委质为齐大夫，苏代留仕燕国。史官有《苏秦赞》曰：
季子周人，师事鬼谷，
揣摩既就，《阴符》伏读。
合纵离横，佩印者六，
晚节不终，燕齐反覆。
再说张仪见六国伐秦无成，心中暗喜；及闻苏秦已死，乃大喜曰： 今日乃吾吐舌之时矣。 遂乘间说魏哀王曰： 以秦之强，御五国而有余，此其不可抗明矣，本倡 合纵 之议者苏秦，而秦且不保其身，况能保人国乎？夫亲兄弟共父母者，或因钱财争斗不休，况异国哉？大王犹执苏秦之议，不肯事秦，倘列国有先事秦者，合兵攻魏，魏其危矣。 
哀王曰： 寡人愿从相国事秦，诚恐秦不见纳，奈何？ 
张仪曰： 臣请为大王谢罪于秦，以结两国之好。 
哀王乃饰车从，遣张仪入秦求和，于是秦、魏通好，张仪遂留秦，仍为秦相。
再说燕相国子之身长八尺，腰大十围，肌肥肉重，面阔口方，手绰飞禽，走及奔马。自燕易王时，已执国柄，及燕王哙嗣位，荒于酒色，但贪逸乐，不肯临朝听政，子之遂有篡燕之意。苏代、苏厉与子之相厚，每对诸侯使者扬其贤名，燕王哙使苏代如齐，问候质子，事毕归燕，燕王哙问曰： 闻齐有孟尝君，天下之大贤也，齐王有此贤臣，遂可以霸天下乎？ 
代对曰： 不能。 
哙问曰： 何故不能？ 
代对曰： 知孟尝君之贤，而任之不专，安能成霸？ 
哙曰： 寡人独不得孟尝君为臣耳，何难专任哉？ 
苏代曰： 今相国子之明习政事，是即燕之孟尝君也。 
哙乃使子之专决国事。
忽一日，哙问于大夫鹿毛寿曰： 古之人君多矣，何以独称尧、舜？ 
鹿毛寿亦是子之之党，遂对曰： 尧、舜所以称圣者，以尧能让天下于舜，舜能让天下于禹也。 
哙曰： 然则禹何为独传于子？ 
鹿毛寿曰： 禹亦尝让天下于益，但使代理政事，而未尝废其太子，故禹崩之后，太子启竟夺益之天下，至今论者谓禹德衰，不及尧、舜，以此之故。 
燕王曰： 寡人欲以国让于子之，事可行否？ 
鹿毛寿曰： 王如行之，与尧、舜何以异哉？ 
哙遂大集群臣，废太子平，而禅国于子之，子之佯为谦逊，至于再三，然后敢受，乃郊天祭地，服衮冕执圭，南面称王，略无惭色，哙反北面列于臣位，出就别宫居住。苏代、鹿毛寿俱拜上卿。
将军市被心中不忿，乃帅本部军士往攻子之，百姓亦多从之，两下连战十余日，杀伤数万人，市被终不胜，为子之所杀，鹿毛寿言于子之曰： 市被所以作乱者，以故太子平在也！ 子之因欲收太子平，太傅郭隗与平微服共逃于无终山避难，平之庶弟公子职出奔韩国，国人无不怨愤。
齐湣王闻燕乱，乃使匡章为大将，率兵十万，从渤海进兵。燕人恨子之入骨，皆箪食壶浆，以迎齐师，无有持寸兵拒战者。
匡章出兵凡五十日，兵不留行，直达燕都，百姓开门纳之，子之之党见齐兵众盛，长驱而入，亦皆耸惧奔窜，子之自恃其勇，与鹿毛寿率兵拒战于大衢，兵士渐散，鹿毛寿战死，子之身负重伤，犹格杀百余人，力竭被擒。
燕王哙自缢于别宫，苏代奔周。匡章因毁燕之宗庙，尽收燕府库中宝货，将子之置囚车中，先解去临淄献功。燕地三千余里，大半俱属于齐，匡章留屯燕都，以徇属邑，此周赧王元年事也。
齐湣王亲数子之之罪，凌迟处死，以其肉为醢，遍赐群臣。
子之为王才一岁有余，痴心贪位，自取丧灭，岂不愚哉？
燕人虽恨子之，见齐王意在灭燕，众心不服，乃共求故太子平，得之于无终山，奉以为君，是为昭王，郭隗为相国。时赵武灵王不忿齐之并燕，使大将乐池迎公子职于韩，欲奉立为燕王，闻太子平已立，乃止。郭隗传檄燕都，告以恢复之义，各邑已降齐者，一时皆叛齐为燕。
匡章不能禁止，遂班师回齐。
昭王仍归燕都，修理宗庙，志复齐仇，乃卑身厚币，欲以招来贤士，谓相国郭隗曰： 先王之耻，孤早夜在心，若得贤士，可与共图齐事者，孤愿以身事之，惟先生为孤择其人。 
郭隗曰： 古之人君，有以千金使涓人求千里之马，途遇死马，旁人皆环而叹息，涓人问其故，答曰： 此马生时，日行千里，今死，是以惜之。 涓人乃以五百金买其骨，囊负而归。君大怒曰： 此死骨何用，而废弃吾多金耶？ 涓人答曰： 所以费五百金者，为千里马之骨故也。此奇事，人将竞传，必曰： 死马且得重价，况活马乎？马今至矣。 不期年，得千里之马三匹。今王欲致天下贤士，请以隗为马骨，况贤于隗者，谁不求价而至哉？ 
于是昭王特为郭隗筑宫，执弟子之礼，北面听教，亲供饮食，极其恭敬。复于易水之旁，筑起高台，积黄金于台上，以奉四方贤士，名曰招贤台，亦曰黄金台。于是燕王好士，传布远近，剧辛自赵往，苏代自周往，邹衍自齐往，屈景自卫往，昭王悉拜为客卿，与谋国事。元刘因有《黄金台诗》云：
燕山不改色，易水无剩声。<br/>谁知数尺台，中有万古情！<br/>区区后世人，犹爱黄金名。<br/>黄金亦何物，能为贤重轻？<br/>周道日东渐，二老皆西行。<br/>养民以致贤，王业自此成。
话分两头，再说齐湣王既胜燕，杀燕王哙与子之，威震天下，秦惠文王患之，而楚怀王为 纵约长 ，与齐深相结纳，置符为信。秦王欲离齐、楚之党，召张仪问计。张仪奏曰： 臣凭三寸不烂之舌，南游于楚，伺便进言，必使楚王绝齐而亲于秦。 
惠文王曰： 寡人听子。 张仪乃辞相印游楚。
知怀王有嬖臣，姓靳名尚，在王左右，言无不从，乃先以重贿纳交于尚，然后往见怀王。怀王重张仪之名，迎之于郊，赐坐而问曰： 先生辱临敝邑，有何见教？ 
张仪曰： 臣之此来，欲合秦、楚之交耳！ 
楚怀王曰： 寡人岂不愿纳交于秦哉？但秦侵伐不已，是以不敢求亲也。 
张仪对曰： 今天下之国虽七，然大者无过楚、齐，与秦而三耳。秦东合于齐则齐重，南合于楚则楚重，然寡君之意，窃在楚而不在齐，何也？以齐为婚姻之国，而负秦独深也，寡君欲事大王，虽仪亦愿为大王门阑之厮。而大王与齐通好，犯寡君之所忌，大王诚能闭关而绝齐，寡君愿以商君所取楚商、於之地六百里，还归于楚，使秦女为大王箕帚妾，秦、楚世为婚姻兄弟，以御诸侯之患。惟大王纳之！ 
怀王大悦曰： 秦肯还楚故地，寡人又何爱于齐？ 
群臣皆以楚复得地，合词称贺，独一人挺然出奏曰： 不可，不可！以臣观之，此事宜吊不宜贺！ 楚怀王视之，乃客卿陈轸也，怀王曰： 寡人不费一兵，坐而得地六百里，群臣贺，子独吊，何故？ 
陈轸曰： 王以张仪为可信乎？ 
怀王笑曰： 何为不信？ 
轸曰： 秦所以重楚者，以有齐也。今若绝齐，则楚孤矣，秦何重于孤国，而割六百里之地以奉之耶？此张仪之诡计也，倘绝齐而张仪负王，不与王地，齐又怨王，而反附于秦，齐、秦合而攻楚，楚亡可待矣！臣所谓宜吊者，为此也。王不如先遣一使随张仪往秦受地，地入楚而后绝齐未晚。 
大夫屈平进曰： 陈轸之言是也，张仪反覆小人，决不可信！ 
嬖臣靳尚曰： 不绝齐，秦肯与我地乎？ 
怀王点头曰： 张仪不负寡人明矣，陈子闭口勿言，请看寡人受地。 遂以相印授张仪，赐黄金百镒，良马十驷，命北关守将勿通齐使，一面使逢侯丑随张仪入秦受地。
张仪一路与逢侯丑饮酒谈心，欢若骨肉，将近咸阳，张仪诈作酒醉，失足坠于车下，左右慌忙扶起，仪曰： 吾足胫损伤，急欲就医。 先乘卧车入城，表奏秦王，留逢侯丑于馆驿，仪闭门养病不入朝，逢侯丑求见秦王不得，往候张仪，只推未愈，如此三月，丑乃上书秦王，述张仪许地之言，惠文王复书曰： 仪如有约，寡人必当践之，但闻楚与齐尚未决绝，寡人恐受欺于楚，非得张仪病起，不可信也。 
逢侯丑再往张仪之门，仪终不出，乃遣人以秦王之言，还报怀王，怀王曰： 秦犹谓楚之绝齐未甚耶？ 乃遣勇士宋遗假道于宋，借宋符直造齐界，辱骂湣王。
湣王大怒，遂遣使西入秦，愿与秦共攻楚国，张仪闻齐使者至，其计已行，乃称病愈入朝，遇逢侯丑于朝门，故意讶曰： 将军胡不受地，乃尚淹吾国耶？ 
丑曰： 秦王专候相国面决，今幸相国玉体无恙，请入言于王，早定地界，回覆寡君。 
张仪曰： 此事何须关白秦王耶，仪所言者，乃仪之俸邑六里，自愿献于楚王耳。 
丑曰： 臣受命于寡君，言商、於之地六百里，未闻只六里也。 
张仪曰： 楚王殆误听乎，秦地皆百战所得，岂肯以尺土让人，况六百里哉？ 
逢侯丑还报怀王。
怀王大怒曰： 张仪果是反覆小人，吾得之，必生食其肉！ 遂传旨发兵攻秦，客卿陈轸进曰： 臣今日可以开口乎？ 怀王曰： 寡人不听先生之言，为狡贼所欺，先生今日有何妙计？ 
陈轸曰： 大王已失齐助，今复攻秦，未见利也，不如割两城以赂秦，与之合兵而攻齐，虽失地于秦，尚可取偿于齐。 
怀王曰： 本欺楚者，秦也，齐何罪焉，合秦而攻齐，人将笑我？ 
即日拜屈匄为大将，逢侯丑副之，兴兵十万，取路天柱山西北而进，径袭蓝田。
秦王命魏章为大将，甘茂为副，起兵十万拒之，一面使人征兵于齐，齐将匡章亦率师助战，屈匄虽勇，怎当二国夹攻，连战俱北。秦、齐之兵追至丹阳，屈匄聚残兵复战，被甘茂斩之，前后获首级八万有余，名将逢侯丑等死者七十余人，尽取汉中之地六百里，楚国震动。
韩、魏闻楚败，亦谋袭楚。
楚怀王大惧，乃使屈平如齐谢罪，使陈轸如秦军，献二城以求和。魏章遣人请命于秦王，惠文王曰： 寡人欲得黔中之地，请以商、於地易之，如允便可罢兵。 魏章奉秦王之命，使人言于怀王，怀王曰： 寡人不愿得地，愿得张仪而甘心焉！如上国肯以张仪畀楚，寡人情愿献黔中之地为谢。 不知秦王肯放张仪入楚否？且看下回分解。
