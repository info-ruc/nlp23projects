<strong>说四国乐毅灭齐驱火牛田单破燕</strong>
话说燕昭王自即位之后，日夜以报齐雪耻为事，吊死问孤，与士卒同甘苦，尊礼贤士，四方豪杰，归者如市。有赵人乐毅，乃乐羊之孙，自幼好讲兵法。当初乐羊封于灵寿，子孙遂家焉。赵主父沙邱之乱，乐毅挈家去灵寿，奔大梁，事魏昭王，不甚信用；闻燕王筑黄金台，招致天下贤士，欲往投之，乃谋出使于燕，见燕昭王。说以兵法，燕王知其贤，待以客礼，乐毅谦让不敢当，燕王曰： 先生生于赵，仕于魏，在燕固当为客。 乐毅曰： 臣之仕魏，以避乱也，大王若不弃微末，请委质为燕臣。 燕王大喜，即拜毅为亚卿，位于剧辛诸人之上，乐毅悉召其宗族居燕，为燕人。
其时齐国强盛，侵伐诸侯。昭王深自韬晦，养兵恤民，待时而动。及湣王逐孟尝君，恣行狂暴，百姓弗堪；而燕国休养多年，国富民稠，士卒乐战。
于是昭王进乐毅而问曰： 寡人衔先人之恨，二十八年于兹矣。常恐一旦溘先朝露，不及专剸刃于齐王之腹，以报国耻，终夜痛心。今齐王骄暴自恃，中外离心，此天亡之时，寡人欲起倾国之兵，与齐争一旦之命，先生何以教之？ 
乐毅对曰： 齐国地大人众，士卒习战，未可独攻也，王必欲伐之，必与天下共图之，今燕之比邻，莫密于赵，王宜首与赵合，则韩必从；而孟尝君相魏，方恨齐，宜无不听。，如是，而齐可攻也！ 
燕王曰： 善。 
乃具符节，使乐毅往说赵国。
平原君赵胜为言于惠文王，王许之。
适秦国使者在赵，乐毅并说秦使者以伐齐之利，使者还报秦王，秦王忌齐之盛，惧诸侯背秦而事齐，于是复遣使者报赵，愿共伐齐之役；剧辛往说魏王，见孟尝君，孟尝君果主发兵，复为约韩与共事，俱与订期。
于是燕王悉起国中精锐，使乐毅将之，秦将白起、赵将廉颇、韩将暴鸢、魏将晋鄙各率一军，如期而至，于是燕王命乐毅并护五国之兵，号为乐上将军，浩浩荡荡，杀奔齐国。齐湣王自将中军，与大将韩聂迎战于济水之西。
乐毅身先士卒，四国兵将无不贾勇争奋，杀得齐兵尸横原野，流血成渠。韩聂被乐毅之弟乐乘所杀，诸军乘胜逐北，湣王大败，奔回临淄，连夜使人求救于楚。许尽割淮北之地为赂，一面检点军民，登城设守。秦、魏、韩、赵乘胜，各自分路收取边城，独乐毅自引燕军，长驱深入，所过宣谕威德，齐城皆望风而溃，势如破竹，大军直逼临淄。
湣王大惧，遂与文武数十人，潜开北门而遁。行至卫国，卫君郊迎称臣，既入城，让正殿以居之，供具甚敬，湣王骄傲，待卫君不以礼，卫诸臣意不能平，夜往掠其辎重，湣王怒，欲俟卫君来见，责以捕盗。卫君是日竟不朝见，亦不复给廪饩。湣王甚愧，候至日昃饿甚，恐卫君图己，与夷维数人连夜逃去。从臣失主，一时皆四散奔走。
湣王不一日，逃至鲁关，关吏报知鲁君，鲁君遣使者出迎，夷维谓曰： 鲁何以待吾君？ 对曰： 将以十太牢待子之君。 夷维曰： 吾君，天子也；天子巡狩，诸侯辟宫，朝夕亲视膳于堂下，天子食已，乃退而听朝，岂止十牢之奉而已！ 使者回复鲁君，鲁君大怒，闭关不纳。
复至邹，值邹君方死，湣王欲入行吊，夷维谓邹人曰： 天子下吊，主人必背其殡棺，立西阶，北面而哭，天子乃于阼阶上，南面而吊之。 邹人曰： 吾国小，不敢烦天子下吊。 亦拒之不受。
湣王计穷，夷维曰： 闻莒州尚完，何不往？ 乃奔莒州，佥兵城守，以拒燕军。
乐毅遂破临淄，尽收取齐之财物祭器，并查旧日燕国重器前被齐掠者，大车装载，俱归燕国。燕昭王大悦，亲至济上，大犒三军，封乐毅于昌国，号昌国君。燕昭王返国，独留乐毅于齐，以收齐之余城。
齐之宗人有田单者，有智术，知兵，湣王不能用，仅为临淄市椽。燕王入临淄，城中之人纷纷逃窜，田单与同宗逃难于安平，尽截去其车轴之头，略与毂平，而以铁叶裹轴，务令坚固，人皆笑之，未几，燕兵来攻安平，城破，安平人复争窜，乘车者捱挤，多因轴头相触，不能疾驱；或轴折车覆，皆为燕兵所获。惟田氏一宗，以铁笼坚固，且不碍，竟得脱，奔即墨去讫。
乐毅分兵略地，至于画邑，闻故太傅王蠋家在画邑，传令军中，环画邑三十里不许入犯，使人以金币聘蠋，欲荐于燕王，蠋辞老病，不肯往，使者曰： 上将军有令： 太傅来，即用为将，封以万家之邑；不行，且引兵屠邑。  蠋仰天叹曰：  忠臣不事二君，烈女不更二夫。 齐王疏斥忠谏，故吾退而耕于野；今国破君亡，吾不能存，而又劫吾以兵，吾与其不义而存，不若全义而亡！ 遂自悬其头于树上，举身一奋，颈绝而死。乐毅闻之叹息，命厚葬之，表其墓曰： 齐忠臣王蠋之墓。 
乐毅出兵六个月，所攻下齐地共七十余城，皆编为燕之郡县，惟莒州与即墨坚守不下。
毅乃休兵享士，除其暴令，宽其赋役，又为齐桓公、管夷吾立祠设祭，访求逸民。齐民大悦，乐毅之意，以为齐止二城，在掌握之中，终不能成大事，且欲以恩结之，使其自降，故不极其兵力。此周赧王三十一年事也。
却说楚顷襄王见齐使者来请救兵，许尽割淮北之地。乃命大将淖齿，率兵二十万，以救齐为名，往齐受地，谓淖齿曰： 齐王急而求我，卿往彼可相机而行，惟有利于楚，可以便宜从事。 淖齿谢恩而出，率兵从齐湣王于莒州。
湣王德淖齿，立以为相国，大权皆归于齿。齿见燕兵势盛，恐救齐无功，获罪二国，乃密遣使私通乐毅，欲弑齐王，与燕中分齐国，使燕人立己为王，乐毅回报曰： 将军诛无道，以自立功名，桓、文之业，不足道也，所请惟命。 淖齿大悦。
乃大陈兵于鼓里，请湣王阅兵，湣王既至，遂执而数其罪曰： 齐有亡征三，雨血者，天以告也；地坼者，地以告也；有人当阙而哭，人以告也。王不知省戒，戮忠废贤，希望非分，今全齐尽失，而偷生于一城，尚欲何为？ 湣王俯首不能答。
夷维拥王而哭，淖齿先杀夷维，乃生擢王筋，悬于屋梁之上，三日而后气绝。湣王之得祸，亦惨矣哉！
淖齿回莒州，欲觅王世子杀之，不得，齿乃为表奏燕王，自陈其功，使人送于乐毅，求其转达，是时莒州与临淄，阴自相通，往来无禁。
却说齐大夫王孙贾，年十二岁，丧父，止有老母。湣王怜而官之。
湣王出奔，贾亦从行，在卫相失，不知湣王下处，遂潜自归家，其老母见之，问曰： 齐王何在？ 贾对曰： 儿从王于卫，王中夜逃出，已不知所之矣。 老母怒曰： 汝朝去而晚回，则吾倚门而望；汝暮出而不还，则吾倚闾而望。君之望臣，何异母之望子？汝为齐王之臣，王昏夜出走，汝不知其处，尚何归乎？ 贾大愧，复辞老母，踪迹齐王。
闻其在莒州，趋往从之，比至莒州，知齐王已为淖齿所杀，贾乃袒其左肩，呼于市中曰： 淖齿相齐而弑其君，为臣不忠。有愿与吾诛讨其罪者，依吾左袒。 
市人相顾曰： 此人年幼，尚有忠义之心，吾等好义者，皆当从之。 一时左袒者，四百余人。
时楚兵虽众，皆分屯于城外。淖齿居齐王之宫，方酣饮，使妇人奏乐为欢，兵士数百人，列于宫外。王孙贾率领四百人，夺兵士器仗，杀入宫中，擒淖齿剁为肉酱，因闭城坚守。楚兵无主，一半逃散，一半投降于燕国。
再说齐世子法章，闻齐王遇变，急更衣为穷汉，自称临淄人王立，逃难无归，投太史敫家为佣工，与之灌园，力作辛苦，无人知其为贵介者。太史敫有女，年及笄，偶游园中，见法章之貌，大惊曰： 此非常人，何以屈辱于此？ 使侍女叩其来历，法章惧祸，坚不肯吐，太史女曰： 白龙鱼服，畏而自隐；异日富贵，不可言也！ 时时使侍女给其衣食，久益亲近，法章因私露其迹于太史女，女遂与订夫妇之约，因而私通，举家俱不知也。
时即墨守臣病死，军中无主，欲择知兵者，推戴为将，而难其人，有人知田单铁笼得全之事，言其才可将，乃共拥立为将军，田单身操版锸，与士卒同操作，宗族妻妾皆编于行伍之间，城中人畏而爱之。
再说齐诸臣四散奔逃，闻王蠋死节之事，叹曰： 彼已告老，尚怀忠义之心，我辈见立齐朝，坐视君亡国破，不图恢复，岂得为人？ 乃共走莒州，投王孙贾，相与访求世子。岁余，法章知其诚，乃出自言曰： 我实世子法章也。 太史敫报知王孙贾，乃具法驾迎之即位，是为襄王。告于即墨，相约为犄角，以拒燕兵。
乐毅围之三年不克，乃解围退九里，建立军垒，令曰： 城中民有出樵采者，听之不许擒拿，其有困乏饥饿者食之，寒者衣之。 欲使感恩悦附，不在话下。
且说燕大夫骑劫颇有勇力，亦喜谈兵，与太子乐资相善。觊得兵权，谓太子曰： 齐王已死，城之不拔者，惟莒与即墨耳，乐毅能于六月间，下齐七十余城，何难于二邑？所以不肯即拔者，以齐人未附，欲徐以恩威结齐，不久当自立为齐王矣！ 太子乐资述其言于昭王，昭王怒曰： 吾先王之仇，非昌国君不能报，即使真欲王齐，于功岂不当耶？ 乃笞乐资二十，遣使持节至临淄，即拜乐毅为齐王，毅感泣，以死自誓，不受命，昭王曰： 吾固知毅之本心，决不负寡人也。 
昭王好神仙之术，使方士炼金石为神丹服之，久而内热发病，遂薨，太子乐资嗣位，是为惠王。
田单每使细作入燕窥觇事情，闻骑劫谋代乐毅，及燕太子被笞之事，叹曰： 齐之恢复，其在燕后王乎？ 及燕惠王立，田单使人宣言于燕国曰： 乐毅久欲王齐，以受燕先王厚恩不忍背，故缓攻二城，以待其事，今新王即位，且与即墨连和，齐人所惧，惟恐他将来，则即墨残矣！ 燕惠王久疑乐毅，及闻流言与骑劫之言相合，因信为然，乃使骑劫往代乐毅，而召毅归国，毅恐见诛，曰： 我赵人也。 遂弃其家，西奔赵国。赵王封乐毅于观津，号望诸君，骑劫既代将，尽改乐毅之令，燕军俱愤怨不服。
骑劫住垒三日，即率师往攻即墨，围其城数匝，城中设守愈坚。田单晨起谓城中人曰： 吾夜来梦见上帝告我云：齐当复兴，燕当即败，不日当有神人为我军师，战无不克。 有一小卒悟其意，趋近单前，低语曰： 臣可以为师否？ 言毕，即疾走，田单急起持之，谓人曰： 吾梦中所见神人，即此是也。 乃为小卒易衣冠，置之幕中上坐，北面而师事之。
小卒曰： 臣实无能。 
田单曰： 子勿言。 因号为 神师 。每出一约束，必禀命于神师而行，谓城中人曰： 神师有令， 凡食者必先祭其先祖于庭，当得祖宗阴力相助。  城中人从其教，飞鸟见庭中祭品，悉翔舞下食，如此早暮二次。
燕军望见，以为怪异，闻有神君下教，因相与传说，谓齐得天助，不可敌，敌之违天，皆无战心。
单复使人扬乐毅之短曰： 昌国君太慈，得齐人不杀，故城中不怕，若劓其鼻而置之前行，即墨人苦死矣！ 骑劫信之，将降卒尽劓其鼻，城中人见降者割鼻，大惧，相戒坚守，惟恐为燕人所得。
田单又扬言： 城中人家坟墓皆在城外，倘被燕人发掘，奈何？ 骑劫又使兵卒尽掘城外坟墓，烧死人，暴骸骨，即墨人从城上望见，皆涕泣，欲食燕人之肉，相率来军门，请出一战，以报祖宗之仇。
田单知士卒可用，乃精选强壮者五千人，藏匿于民间，其余老弱同妇女轮流守城。遣使送款于燕军，言： 城中食尽，将以某日出降。 骑劫谓诸将曰： 我比乐毅何如？ 诸将皆曰： 胜毅多倍。 军中悉踊跃呼： 万岁！ 
田单又收民间金得千镒，使富家私遗燕将，嘱以城下之日，求保家小。燕将大喜，受其金，各付小旗，使插于门上，以为记认。全不准备，呆呆的只等田单出降。
单乃使人收取城中牛共千余头，制为绛缯之衣，画以五色龙文，披于牛体，将利刃束于牛角，又将麻苇灌下膏油，束于牛尾，拖后如巨帚，于约降前一日，安排停当，众人皆不解其意。
田单椎牛具酒，候至日落黄昏，召五千壮卒饱食，以五色涂面，各执利器，跟随牛后，使百姓凿城为穴，凡数十处，驱牛从穴中出，用火烧其尾帚，火热渐迫牛尾，牛怒直奔燕营，五千壮卒衔枚随之，燕军信为来日受降入城，方夜皆安寝，忽闻驰骤之声，从梦中惊起，那帚炬千余，光明照耀，如同白日，望之皆龙文五采，突奔前来，角刃所触，无不死伤，军中扰乱，那一伙壮卒，不言不语，大刀阔斧，逢人便砍，虽只五千个人，慌乱之中，恰象几万一般。况且向来听说神师下教，今日神头鬼脸，不知何物？田单又亲率城中人鼓噪而来，老弱妇女皆击铜器为声，震天动地，一发胆都吓破了，脚都吓软了，那个还敢相持，真个人人逃窜，个个奔忙，自相蹂踏，死者不计其数。骑劫乘车落荒而走，正遇田单，一戟刺死。燕军大败。此周赧王三十六年事也。史官有诗云：
火牛奇计古今无，毕竟机乘骑劫愚。<br/>假使金台不易将，燕齐胜负竟何如？
田单整顿队伍，乘势追逐，战无不克，所过城邑，闻齐兵得胜，燕将已死，尽皆叛燕而归齐，田单兵势日盛，掠地直逼河上，抵齐北界，燕所下七十余城，复归于齐。
众军将以田单功大，欲奉为王，田单曰： 太子法章自在莒州，吾疏族，安敢自立？ 于是迎法章于莒，王孙贾为法章御车，至于临淄，收葬湣王，择日告庙临朝。
襄王谓田单曰： 齐国危而复安，亡而复存，皆叔父之功也，叔父知名始于安平，今封叔父为安平君，食邑万户。 王孙贾拜爵亚卿。迎太史女为后，是为君王后，那时太史敫方知其女先以身许法章，怒曰： 汝不取媒而自嫁，非吾种也！ 终身誓不复相见，齐襄王使人益其官禄，皆不受，惟君王后岁时遣人候省，未尝缺礼，此是后话。
时孟尝君在魏，让相印于公子无忌，魏封无忌为信陵君，孟尝君退居于薛，比于诸侯，与平原君、信陵君相善，齐襄王畏之，复遣使迎为相国，孟尝君不就。于是与之连和通好，孟尝君往来于齐、魏之间。其后，孟尝君死，无子，诸公子争立，齐，魏共灭薛，分其地。
再说燕惠王自骑劫兵败，方知乐毅之贤，悔之无及，使人遗毅书谢过，欲招毅还国，毅答书不肯归，燕王恐赵用乐毅以图燕，乃复以毅子乐间袭封昌国君，毅从弟乐乘为将军，并贵重之，毅遂合燕、赵之好，往来其间，二国皆以毅为客卿，毅终于赵。
时廉颇为赵大将，有勇善用兵，诸侯皆惮之，秦兵屡侵赵境，赖廉颇力拒，不能深入，秦乃与赵通好。不知后事如何？且看下回分解。
