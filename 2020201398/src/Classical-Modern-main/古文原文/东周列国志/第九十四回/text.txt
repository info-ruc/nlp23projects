<strong>冯谖弹铗客孟尝齐王纠兵伐桀宋</strong>
话说孟尝君自秦逃归，道经于赵，平原君赵胜出迎于三十里外，极其恭敬。赵人素闻人传说孟尝之名，未见其貌，至是争出观之，孟尝君身材短小，不逾中人，观者或笑曰： 始吾慕孟尝君，以为天人，必魁然有异，今观之，但渺小丈夫耳。 和而笑者复数人，是夜，凡笑孟尝君者皆失头，平原君心知孟尝门客所为，不敢问也。
再说齐湣王既遣孟尝君往秦，如失左右手，恐其遂为秦用，深以为忧。乃闻其逃归，大喜，仍用为相国，宾客归者益众，乃置为客舍三等，上等曰 代舍 ，中等曰 幸舍 ，下等曰 传舍 。代舍者，言其人可以自代也，上客居之，食肉乘舆；幸舍者，言其人可任用也，中客居之，但食肉不乘舆；传舍者，脱粟之饭，免其饥馁，出入听其自便，下客居之。前番鸡鸣狗盗及伪券有功之人，皆列于代舍，所收薛邑俸入，不足以给宾客，乃出钱行债于薛，岁收利息，以助日用。
一日，有一汉子，状貌修伟，衣敝褐，蹑草屦，自言姓冯，名谖，齐人，求见孟尝君。孟尝君揖之与坐，问曰： 先生下辱，有以教文乎？ 谖曰： 无也，窃闻君好士，不择贵贱，故不揣以贫身自归耳。 孟尝君命置传舍。
十余日，孟尝君问于传舍长曰： 新来客何所事？ 传舍长答曰： 冯先生贫甚，身无别物，止存一剑，又无剑囊，以蒯缑系之于腰间，食毕，辄弹其剑而歌曰： 长铗归来兮，食无鱼。 孟尝君笑曰： 是嫌吾食俭也。 乃迁之于幸舍，食鱼肉，仍使幸舍长候其举动： 五日后来告我。 居五日，幸舍长报曰： 冯先生弹剑而歌如故，但其辞不同矣，曰： 长铗归来兮，出无车。 孟尝君惊曰： 彼欲为我上客乎？其人必有异也。 又迁之代舍，复使代舍长伺其歌否。
谖乘车日出夜归，又歌曰： 长铗归来兮，无以为家。 代舍长诣孟尝君言之，孟尝君蹙额曰： 客何无餍之甚乎？ 更使伺之，谖不复歌矣。
居一年有余，主家者来告孟尝君。 钱谷只勾一月之需。孟尝君查贷券，民间所负甚多，乃问左右曰： 客中谁能为我收债于薛者。代舍长进曰： 冯先生不闻他长，然其人似忠实可任，向者自请为上客，君其试之！ 孟尝君请冯谖与言收债之事，冯谖一诺无辞，遂乘车至薛，坐于公府，薛民万户，多有贷者，闻薛公使上客来征息，时输纳甚众，计之得息钱十万。
冯谖将钱多市牛酒，预出示： 凡负孟尝君息钱者，勿论能偿不能偿，来日悉会府中验券。 百姓闻有牛酒之犒，皆如期而来，冯谖一一劳以酒食，劝使酣饱，因而旁观，审其中贫富之状，尽得其实，食毕，乃出券与合之，度其力饶，虽一时不能，后可相偿者，与为要约，载于券上；其贫不能偿者，皆罗拜哀乞宽期，冯谖命左右取火，将贫券一笥。悉投火中烧之，谓众人曰： 孟尝君所以贷钱于民者，恐尔民无钱以为生计，非为利也；然君之食客数千，俸食不足，故不得已而征息以奉宾客，今有力者更为期约，无力者焚券蠲免，君之施德于尔薛人，可谓厚矣。 
百姓皆叩头欢呼曰： 孟尝君真吾父母也！ 早有人将焚券事报知孟尝君，孟尝君大怒，使人催召谖，谖空手来见，孟尝君假意问曰： 客劳苦，收债毕乎？ 
谖曰： 不但为君收债，且为君收德！ 
孟尝君色变，让之曰： 文食客三千人，俸食不足，故贷钱于薛，冀收余息，以助公费，闻客得息钱，多具牛酒，与众乐饮，复焚券之半，犹曰： 收德 ，不知所收何德也？ 
谖对曰： 君请息怒，容备陈之。负债者多，不具牛酒为欢，众疑，不肯齐赴，无以验其力之饶乏，力饶者为期约，其乏者虽严责之，亦不能偿，久而息多，则逃亡耳，区区之薛，君之世封，其民乃君所与共安危者也，今焚无用之券，以明君之轻财而爱民，仁义之名，流于无穷，此臣所谓为君收德者矣。 
孟尝君迫于客费，心中殊不以为然，然已焚券，无可奈何，勉为放颜，揖而谢之。
史臣有诗云：
逢迎言利号佳宾，焚券先虞触主嗔。<br/>空手但收仁义返，方知弹铗有高人。
却说秦昭襄王悔失孟尝君，又见其作用可骇，想道： 此人用于齐国，终为秦害！ 乃广布谣言，流于齐国，言： 孟尝君名高天下，天下知有孟尝君，不知有齐王，不日孟尝君且代齐矣！ 
又使人说楚顷襄王曰： 向者六国伐秦，齐兵独后，因楚王自为纵约长，孟尝君不服，故不肯同兵；及怀王在秦，寡君欲归之，孟尝君使人劝寡君勿归怀王，以太子见质于齐，欲秦杀怀王，彼得留太子以要地于齐，故太子几不得归，而怀王竟死于秦。寡君之得罪于楚，皆孟尝君之故也。寡君以楚之故，欲得孟尝君而杀之，会逃归不获，今复为齐相专权，旦暮篡齐，秦、楚自此多事矣，寡君愿悔前之祸，与楚结好，以女为楚王妇，共备孟尝君之变，幸大王裁听。 
楚王惑其言，竟通和于秦，迎秦王之女为夫人，亦使人布流言于齐。
齐湣王疑之，遂收孟尝君相印，黜归于薛，宾客闻孟尝君罢相，纷纷散去。惟冯谖在侧，为孟尝君御车，未至薛，薛百姓扶老携幼相迎，争献酒食，问起居。孟尝君谓谖曰： 此先生所谓为文收德者也！ 冯谖曰： 臣意不止于此，倘借臣以一乘之车，必令君益重于国，而俸邑益广。 孟尝君曰： 惟先生命。 
过数日，孟尝君具车马及金币，谓冯谖曰： 听先生所往。 冯谖驾车，西入咸阳，求见昭襄王，说曰： 士之游秦者，皆欲强秦而弱齐；其游齐者，皆欲强齐而弱秦。秦与齐势不两雄，其雄者，乃得天下。 
秦王曰： 先生何策可使秦为雄而不为雌乎？ 
冯谖曰： 大王知齐之废孟尝君否？ 
秦王曰： 寡人曾闻之，而未信也。 
冯谖曰： 齐之所以重于天下者，以有孟尝君之贤也，今齐王惑于谗毁，一旦收其相印，以功为罪，孟尝君怨齐必深，乘其怀怨之时，而秦收之以为用，则齐国之阴事，以将尽输于秦，用以谋齐，齐可得也，岂特为雄而已哉？大王急遣使，载重币，阴迎孟尝君于薛，时不可失，万一齐王悔悟而复用之，则两国之雌雄未可定矣。 时樗里疾方卒，秦王急欲得贤相，闻谖言大喜，乃饰良车十乘，黄金百镒，命使者以丞相之仪从迎孟尝君。
冯谖曰： 臣请为大王先行报孟尝君，使之束装，毋淹来使。 
冯谖疾驱至齐，未暇见孟尝君，先见齐王，说曰： 齐、秦之互为雌雄，王所知也，得人者为雄，失人者为雌。今臣闻道路之言，秦王幸孟尝君之废，阴遣良车十乘，黄金百镒，迎孟尝君为相，倘孟尝君西入相秦，反其为齐谋者以为秦谋，则雄在秦，而临淄、即墨危矣！ 
湣王色动，问曰： 然则如何？ 
冯谖曰： 秦使旦暮且至薛，大王乘其未至，先复孟尝君相位，更广其邑封，孟尝君必喜而受之，秦使者虽强，岂能不告于王，而擅迎人之相国哉？ 
湣王曰： 善。 然口虽答应，意未深信，使人至境上，探其虚实，只见车骑纷纷而至，询之果秦使也，使者连夜奔告湣王，湣湣王即命冯谖持节迎孟尝君，复其相位，益封孟尝君千户，秦使者至薛，闻孟尝君已复相齐，乃转辕而西。
孟尝君既复相位，前宾客去者复归，孟尝君谓冯谖曰： 文好客无敢失礼，一日罢相，客皆弃文而去。今赖先生之力，得复其位，诸客有何面目复见文乎？ 冯谖答曰： 夫荣辱盛衰，物之常理。君不见大都之市乎？旦则侧肩争门而入，日暮为墟矣，为所求不在焉。夫富贵多士，贫贱寡交，事之常也，君又何怪乎？ 孟尝君再拜曰： 敬闻命矣。 乃待客如初。
是时，魏昭王与韩釐王奉周王之命， 合纵 伐秦，秦使白起将兵迎之，大战于伊阙，斩首二十四万，虏韩将公孙喜，取武遂地二百里；遂伐魏，取河东地四百里。昭襄王大喜，以七国皆称王，不足为异，欲别立帝号，以示贵重，而嫌于独尊，乃使人言于齐湣王曰： 今天下相王，莫知所归，寡人意欲称西帝，以主西方，尊齐为东帝，以主东方，平分天下，大王以为何如？ 湣王意未决，问于孟尝君，孟尝君曰： 秦以强横见恶于诸侯，王勿效之。 
逾一月，秦复遣使至齐，约共伐赵，适苏代自燕复至，湣王先以并帝之事，请教于代，代对曰： 秦不致帝于他国，而独致于齐，所以尊齐也。却之，则拂秦之意；直受之，则取恶于诸侯。愿王受之而勿称，使秦称之，而西方之诸侯奉之；王乃称帝，以王东方未晚也。使秦称之，而诸侯恶之，王因以为秦罪。 
湣王曰： 敬受教。 
又问： 秦约伐赵，其事何如？ 
苏代曰： 兵出无名，事故不成。赵无罪而伐之，得地则为秦利，齐无与焉；今宋方无道，天下号为桀宋，王与其伐赵，不如伐宋，得其地可守，得其民可臣，而又有诛暴之名，此汤武之举也。 
湣王大悦，乃受帝号而不称，厚待秦使，而辞其伐赵之请。
秦昭襄王称帝才二月，闻齐仍称王，亦去帝号不敢称。
话分两头，却说宋康王乃宋辟公辟兵之子，剔成之弟。其母梦徐偃王来托生，因名曰偃。生有异相，身长九尺四寸，面阔一尺三寸，目如巨星，面有神光，力能屈伸铁钩，于周显王四十一年，逐其兄剔成而自立。
立十一年，国人探雀巢，得蜕卵，中有小鹯，以为异事，献于君偃。偃召太史占之，太史布卦奏曰： 小而生大，此反弱为强，崛起霸王之象。 偃喜曰： 宋弱甚矣，寡人不兴之，更望何人？ 乃多检壮丁，亲自训练，得劲兵十万余，东伐齐，取五城；南败楚，拓地三百余里；西又败魏军，取二城；灭滕，有其地。
因遣使通好于秦，秦亦遣使报之，自是宋号强国，与齐、楚、三晋相并，偃遂称为宋王，自谓天下英雄，无与为比。欲速就霸王之业，每临朝，辄令群臣齐呼万岁，堂上一呼，堂下应之，门外侍卫亦俱应之，声闻数里。
又以革囊盛牛血，悬于高竿，挽弓射之，弓强矢劲，射透革囊，血雨从空乱洒，使人传言于市曰： 我王射天得胜。 欲以恐吓远人。
又为长夜之饮，以酒强灌群臣，而阴使左右以热水代酒自饮，群臣量素洪者，皆潦倒大醉，不能成礼；惟康王惺然，左右献谀者，皆曰： 君王酒量如海，饮千石不醉也。 
又多取妇人为淫乐，一夜御数十女，使人传言： 宋王精神兼数百人，从不倦怠。 以此自炫。
一日，游封父之墟，遇见采桑妇甚美，筑青陵之台以望之，访其家，乃舍人韩凭之妻息氏也。王使人喻凭以意，使献其妻，凭与妻言之，问其愿否，息氏作诗以对曰： 
南山有鸟，北山张罗，<br/>鸟自高飞，罗当奈何？ 
宋王慕息氏不已，使人即其家夺之，韩凭见息氏升车而去，心中不忍，遂自杀。宋王召息氏共登青陵台，谓之曰： 我宋王也，能富贵人，亦能生杀人，况汝夫已死，汝何所归，若从寡人，当立为王后。 息氏复作诗以对曰： 
鸟有雌雄，不逐凤凰；<br/>妾是庶人，不乐宋王。 
宋王曰： 卿今已至此，虽欲不从寡人，不可得也！ 息氏曰： 容妾沐浴更衣，拜辞故夫之魂，然后侍大王巾栉耳。 宋王许之，息氏沐浴更衣讫，望空再拜，遂从台上自投于地，宋王急使人揽其衣不及，视之气已绝矣，简其身畔，于裙带得书一幅，书云： 死后，乞赐遗骨与韩凭合葬一冢，黄泉感德！ 
宋王大怒，故为二冢，隔绝埋之，使其东西相望，而不相亲。埋后三日，宋王还国，忽一夜，有文梓木生于二冢之傍，旬日间木长三丈许，其枝自相附结成连理，有鸳鸯一对飞集于枝上，交颈悲鸣，里人哀之曰： 此韩凭夫妇之魂所化也！ 遂名其树曰： 相思树。 髯仙有诗叹云：
相思树上两鸳鸯，千古情魂事可伤！<br/>莫道威强能夺志，妇人执性抗君王。
群臣见宋王暴虐，多有谏者，宋王不胜其渎，乃置弓矢于座侧，凡进谏者，辄引弓射之，尝一日间射杀景成、戴乌、公子勃等三人，自是举朝莫敢开口，诸侯号曰桀宋。
时齐湣王用苏代之说，遣使于楚、魏，约共攻宋，三分其地。兵既发，秦昭王闻之，怒曰： 宋新与秦欢，而齐伐之，寡人必救宋，无再计。 齐湣王恐秦兵救宋，求于苏代。代曰： 臣请西止秦兵，以遂王伐宋之功。 乃西见秦王曰： 齐今伐宋矣，臣敢为大王贺。 秦王曰： 齐伐宋，先生何以贺寡人乎？。 苏代曰： 齐王之强暴，无异于宋，今约楚、魏攻宋，其势必欺楚、魏，楚、魏受其欺必向西而事秦，是秦损一宋以饵齐，而坐收楚、魏之二国也，王何不利焉，敢不贺乎？ 
秦王曰： 寡人欲救宋何如？ 代答曰： 桀宋犯天下之公怒，天下皆幸其亡，而秦独救之，众怒且移于秦矣。 秦王乃罢兵不救宋。
齐师先至宋郊，楚、魏之兵亦陆续来会，齐将韩聂、楚将唐昧、魏将芒卯，三人做一处商议，唐昧曰： 宋王志大气骄，宜示弱以诱之。 芒卯曰： 宋王淫虐，人心离怨，我三国皆有丧师失地之耻，宣传檄文，布其罪恶，以招故地之民，必有反戈而向宋者。 韩聂曰： 二君之言皆是也。 
乃为檄数桀宋十大罪：
一、逐兄篡位，得国不正；
二、灭滕兼地，恃强凌弱；
三、好攻乐战，侵犯大国；
四、革囊射天，得罪上帝；
五、长夜酣饮，不恤国政；
六、夺人妻女，淫荡无耻；
七、射杀谏臣，忠良结舌；
八、僭拟王号，妄自尊大；
九、独媚强秦，结怨邻国；
十、慢神虐民，全无君道。
檄文到处，人心耸惧，三国所失之地，其民不乐附宋，皆逐其官吏，登城自守，以待来兵。于是所向皆捷，直逼睢阳，宋王偃大阅车徒，亲领中军，离城十里结营，以防攻突。
韩聂先遣部下将闾丘俭，以五千人挑战，宋兵不出，闾丘俭使军士声洪者数人，登车巢车朗诵桀宋十罪，宋王偃大怒，命将军卢曼出敌，略战数合，闾丘俭败走，卢曼追之，俭尽弃其车马器械，狼狈而奔，宋王偃登垒，望见齐师已败，喜曰： 败齐一军，则楚、魏俱丧气矣！ 乃悉师出战，直逼齐营，韩聂又让一阵，退二十里下寨，却教唐昧、芒卯二军左右取路，抄出宋王大营之后。
次日，宋王偃只道齐兵已不能战，拔寨都进，直攻齐营，闾丘俭打著韩聂旗号，列阵相持，自辰至午，合战三十余次，宋王果然英勇，手斩齐将二十余员，兵士死者百余人，宋将卢曼亦死于阵，闾丘俭复大败而奔，委弃车仗器械无数，宋兵争先掠取，忽有探子报道： 敌兵袭攻睢阳城甚急，探是楚、魏二国军马。 宋王大怒，忙教整队回军。
行不上五里，刺斜里一军突出，大叫： 齐国上将韩聂在此，无道昏君，还不速降？ 宋王左右将戴直、屈志高，双车齐出，韩聂大展神威，先将屈志高斩于车下，戴直不敢交锋，保护宋王，且战且走，回至睢阳城下，守将公孙拔认得自家军马，开门放入，三国合兵攻打，昼夜不息。
忽见尘头起处，又有大军到来，乃是齐湣王恐韩聂不能成功，亲帅大将王蠋、太史敫等，引生军三万前来，军势益壮。宋军知齐王亲自领兵，人人丧胆，个个灰心，又兼宋王不恤士卒，昼夜驱率男女守瞭，绝无恩赏，怨声籍籍。戴直言于王偃曰： 敌势猖狂，人心已变，大王不如弃城，权避河南，更图恢复。 
宋王此时一片图王定霸之心，化为秋水，叹息了一回，与戴直半夜弃城而遁，公孙拔遂竖起降旗，迎湣王入城。湣王安抚百姓，一面令诸军追逐宋王。
宋王走至温邑，为追兵所及，先擒戴直斩之，宋王自投于神农涧中不死，被军士牵出斩首，传送睢阳。齐、楚、魏遂共灭宋国，三分其地。
楚、魏之兵既散，湣王曰： 伐宋之役，齐力为多，楚、魏安得受地！ 遂引兵衔枚尾唐昧之后，袭败楚师于重丘，乘胜逐北，尽收取淮北之地，又西侵三晋，屡败其军。楚、魏恨湣王之负约，果皆遣使附秦，秦反以为苏代之功矣。
湣王既兼有宋地，气益骄恣，使嬖臣夷维往合卫、鲁、邹三国之君，要他称臣入朝。三国惧其侵伐，不敢不从，湣王曰： 寡人残燕灭宋，辟地千里，败梁割楚，威加诸侯。鲁、卫尽已称臣，泗上无不恐惧，旦晚提一旅兼并二周，迁九鼎于临淄，正号天子，以令天下，谁敢违者？ 
孟尝君田文谏曰： 宋王偃惟骄，故齐得而乘之；愿大王以宋为戒。夫周虽微弱，然号为共主，七国攻战，不敢及周，畏其名也。大王前去帝号不称，天下以此多齐之让。今忽萌代周之志，恐非齐福。 
湣王曰： 汤放桀，武王伐纣，桀、纣非其主乎？寡人何不如汤、武？惜子非伊尹、太公耳！ 于是复收孟尝君相印，孟尝君惧诛，乃与其宾客走大梁，依公子无忌以居。
那公子无忌乃是魏昭王之少子，为人谦恭好士，接人惟恐不及。
尝朝膳，有一鸠为鹞所逐，急投案下，无忌蔽之，视鹞去，乃纵鸠，谁知鹞隐于屋脊，见鸠飞出，逐而食之，无忌自咎曰： 此鸠避患而投我，乃竟为鹞所杀，是我负此鸠也。 竟日不进膳，令左右捕鹞。共得百余头，各置一笼以献，无忌曰： 杀鸠者止一鹞，吾何可累及他禽。 乃按剑于笼上，祝曰： 不食鸠者，向我悲鸣，我则放汝。 群鹞皆悲鸣，独至一笼，其鹞低头不敢仰视，乃取而杀之，遂开笼放其余鹞，闻者叹曰： 魏公子不忍负一鸠，忍负人乎？ 
由是士无贤愚，归之如市，食客亦三千余人，与孟尝君、平原君相亚。
魏有隐士，姓侯名赢，年七十余，家贫，为大梁夷门监者，无忌闻其素行修洁，且好奇计，里中尊敬之，号为侯生，于是驾车往拜，以黄金二十镒为贽。侯生谢曰： 赢安贫自守，不妄受人一钱，今且老矣，宁为公子而改节乎？ 无忌不能强，欲尊礼之，以示宾客，乃置酒大会。
是日，魏宗室将相诸贵客毕集堂中，坐定，独虚左第一席，无忌命驾亲往夷门，迎侯生赴会，侯生登车，无忌揖之上坐，生略不谦逊，无忌执辔在傍，意甚恭敬。侯生又谓无忌曰： 臣有客朱亥，在市屠中，欲往看之，公子能枉驾同一往否？ 无忌曰： 愿与先生偕往。 即命引车枉道入市，及屠门，侯生曰： 公子暂止车中，老汉将下看吾客。 侯生下车，入亥家，与亥对坐肉案前，絮语移时，侯生时时睨视公子，公子颜色愈和，略无倦怠。时从骑数十余，见侯生絮语不休，厌之，多有窃骂者，侯生亦闻之，独视公子色终不变，乃与朱亥别，复登车，上坐如故。无忌以午牌出门，比回府已申未矣。
诸贵客见公子亲往迎客，虚左以待，正不知甚处有名的游士，何方大国的使臣，俱办下一片敬心伺候，及久不见到，各各心烦意懒，忽闻报说： 公子迎客已至。 众贵客敬心复萌，俱起坐出迎，睁眼相看，及客到，乃一白须老者，衣冠敝陋，无不骇然。
无忌引侯生遍告宾客，诸贵客闻是夷门监者，意殊不以为然，无忌揖侯生就首席，侯生亦不谦让，酒至半酣，无忌手捧金卮为寿于侯生之前，侯生接卮在手，谓无忌曰： 臣乃夷门抱关吏也，公子枉驾下辱，久立市中，毫无怠色，又尊臣于诸贵之上，于臣似为过分，然所以为此，欲成公子下士之名耳。 诸贵宾皆窃笑。
席散，侯生遂为公子上客，侯生因荐朱亥之贤，无忌数往候见，朱亥绝不答拜，无忌亦不以为怪。
其折节下士如此。
今日孟尝君至魏，独依无忌，正合著古语： 同声相应，同气相求 八个字，自然情投意合。孟尝君原与赵平原君公子胜交厚，因使无忌结交于赵胜，无忌将亲姊嫁于平原君为夫人，于是魏、赵通好，而孟尝君居间为重。
齐湣王自孟尝君去后，益自骄矜，日夜谋代周为天子。
时齐境多怪异：天雨血，方数百里，沾人衣，腥臭难当；又地坼数丈，泉水涌出；又有人当关而哭，但闻其声，不见其形。由是百姓惶惶，朝不保夕，大夫狐咺、陈举先后进谏，且请召还孟尝君。湣王怒而杀之，陈尸于通衢，以杜谏者，于是王蠋、太史敫等，皆谢病弃职，归隐乡里。不知湣王如何结果？且看下回分解。
