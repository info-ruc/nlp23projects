<strong>管夷吾智辨俞儿齐桓公兵定孤竹</strong>
话说山戎乃北戎之一种，国于令支，亦曰离支。其西为燕，其东南为齐鲁，令支界于三国之间，恃其地险兵强，不臣不贡，屡犯中国。先时曾侵齐界，为郑公子忽所败。至是闻齐侯图伯，遂统戎兵万骑，侵扰燕国，欲绝其通齐之路。燕庄公抵敌不住，遣人走间道告急于齐。
齐桓公问于管仲，管仲对曰： 方今为患，南有楚，北有戎，西有狄，此皆中国之忧，盟主之责也。即戎不病燕，犹思膺之；况燕人被师，又求救乎？ 桓公乃率师救燕。
师过济水，鲁庄公迎之于鲁济。桓公告以伐戎之事，鲁侯曰： 君剪豺狼，以靖北方，敝邑均受其赐，岂惟燕人？寡人愿索敝赋以从。 桓公曰： 北方险远之地，寡人不敢劳君玉趾。若遂有功，君之灵也。不然，而借兵于君未晚。 鲁侯曰： 敬诺。 
桓公别了鲁侯，望西北进发。
却说令支子名密卢，蹂躏燕境，已及二月，掳掠子女，不可胜计。闻齐师大至，解围而去。桓公兵至蓟门关，燕庄公出迎，谢齐侯远救之劳，管仲曰： 山戎得志而去，未经挫折，我兵若退，戎兵必然又来。不如乘此伐之，以除一方之患可也。 桓公曰： 善。 
燕庄公请率本国之兵为前队。桓公曰： 燕方经兵困，何忍复令冲锋？君姑将后军，为寡人声势足矣。 
燕庄公曰： 此去东八十里，国名无终，虽戎种，不附山戎，可以招致，使为向导。 桓公乃大出金帛，遣公孙隰朋召之。无终子即遣大将虎儿斑，率领骑兵二千，前来助战。桓公复厚赏之，使为前队。
约行将二百里，桓公见山路逼险，问于燕伯。燕伯曰： 此地名葵兹，乃北戎出入之要路也。 桓公与管仲商议，将辎重资粮，分其一半，屯聚于葵兹。令士卒伐木筑土为关，留鲍叔牙把守，委以转运之事。休兵三日，汰下疲病，只用精壮，兼程而进。
却说令支子密卢闻齐兵来伐，召其将速买计议。速买曰： 彼兵远来疲困，乘其安营未定，突然冲之，可获全胜 。密卢与之三千骑。速买传下号令，四散埋伏于山谷之中，只等齐兵到来行事。
虎儿斑前队先到，速买只引百余骑迎敌，虎儿斑奋勇，手持长柄铁瓜锤，望速买当头便打。速买大叫： 且慢来。 亦挺大杆刀相迎。略斗数合，速买诈败，引入林中，一声呼哨，山谷皆应，把虎儿斑之兵，截为二段。虎儿斑死战，马复被伤，束手待缚。
恰遇齐侯大军已到，王子成父大逞神威，杀散速买之兵，将虎儿斑救出，速买大败而去。虎儿斑先领戎兵，多有损折，来见桓公，面有愧色。桓公曰： 胜负常事，将军勿以为意 。乃以名马赐之，虎儿斑感谢不已。
大军东进三十里，地名伏龙山，桓公和燕庄公结寨于山上，王子成父、宾须无立二营于山下。皆以大车联络为城，巡警甚严。
次日，令支子密卢亲自带领速买，引著骑兵万余，前来挑战。一连冲突数次，皆被车城隔住，不能得入。延至午后，管仲在山头望见戎兵渐渐稀少，皆下马卧地，口中谩骂，管仲抚虎儿斑之背曰： 将军今日可雪耻也 。虎儿斑应诺，车城开处，虎儿斑引本国人马飞奔杀出。
隰朋曰： 恐戎兵有计 。管仲曰： 吾已料之矣。 即命王子成父率一军出左，宾须无率一军出右，两路接应，专杀伏兵。
原来山戎惯用埋伏之计，见齐兵坚壁不动，乃伏兵于谷中，故意下马谩骂，以诱齐兵。虎儿斑马头到处，戎兵皆弃马而奔。虎儿斑正欲追赶，闻大寨鸣金，即时勒马而回。密卢见虎儿斑不来追赶，一声呼哨，招引谷中人马，指望悉力来攻，却被王子成父和宾须无两路兵到，杀得七零八落，戎兵又大败而回，干折了许多马匹。
速买献计曰： 齐欲进兵，必由黄台山谷口而入。吾将木石擂断，外面多掘坑堑，以重兵守之，虽有百万之众，不能飞越也。伏龙山二十余里皆无水泉，必仰汲于濡水。若将濡流坝断，彼军中乏水饮，必乱，乱则必溃。吾因溃而乘之，无有不胜。一面再遣人求救于孤竹国，借兵助战，此万全之策也。 密卢大喜，依计而行。
却说管仲见戎兵退后，一连三日不见动静，心下怀疑，使谍者探听。回言： 黄台山大路已断塞了。 管仲乃召虎儿斑问曰： 尚有别径可入否？ 虎儿斑曰： 此去黄台山不过十五里，便可以直捣其国，若要寻别径，须从西南打大宽转，由芝麻岭抄出青山口，复转东数里，方是令支巢穴。但山高路险，车马不便转动耳 。正商议间，牙将连挚禀道： 戎主断吾汲道，军中乏水，如何？ 虎儿斑曰： 芝麻岭一派都是山路，非数日不到，若无水携载，亦自难往。 
桓公传令，教军士凿山取水，先得水者重赏。公孙隰朋进曰： 臣闻蚁穴居知水，当视蚁蛭处掘之。 军士各处搜寻，并无蚁蛭，又来禀复。隰朋曰： 蚁冬则就暖。居山之阳；夏则就凉，居山之阴。今冬月，必于山之阳，不可乱掘。 军士如其言，果于山腰掘得水泉，其味清洌。桓公曰： 隰朋可谓圣矣。 因号其泉曰圣泉，伏龙山改为龙泉山。
军中得水，欢呼相庆。密卢打听得齐军未尝乏水，大骇曰： 中国岂有神助耶？ 速买曰： 齐兵虽然有水，然涉远而来，粮必不继。吾坚守不战，彼粮尽自然退矣。 密卢从之。
管仲使宾须无假托转回葵兹取粮，却用虎儿斑领路，引一军取芝麻岭进发，以六日为期；却教牙将连挚，日往黄台山挑战，以缀密卢之兵，使之不疑。如此六日，戎兵并不接战。管仲曰： 以日计之，宾将军西路将达矣，彼既不战，我不可以坐守。 乃使士卒各负一囊，实土其中，先使人驾空车二百乘前探，遇堑坑处，即以土囊填满。大军直至谷口，发声喊，齐将木石搬运而进。
密卢自以为无患，日与速买饮酒为乐。忽闻齐军杀入，连忙跨马迎敌，未及交锋，戎兵报： 西路又有敌军杀到。 速买知小路有失，无心恋战，保著密卢望东南而走。宾须无追赶数里，见山路崎岖，戎人驰马如飞，不及而还。马匹器仗，牛羊帐幕之类，遗弃无算，俱为齐有。夺还燕国子女，不可胜计。
令支国人，从未见此兵威，无不箪食壶浆，迎降于马首，桓公一一抚慰，吩咐不许杀戮降夷一人，戎人大悦。桓公召降戎问曰： 汝主此去，当投何国？ 降戎曰： 我国与孤竹为邻，素相亲睦，近亦曾遣人乞师未到，此行必投孤竹也！ 桓公问孤竹强弱并路之远近，降戎曰： 孤竹乃东南大国，自商朝便有城郭。从此去约百余里，有溪名曰卑耳，过溪便是孤竹界内，但山路险峻难行耳。 桓公曰： 孤竹党山戎为暴，既在密迩，宜前讨之。 适鲍叔牙遣牙将高黑运干糒五十车到，桓公即留高黑军前听用。于降戎中挑选精壮千人，付虎儿斑帐下，以补前损折之数，休兵三日，然后起程。
再说密卢等行至孤竹，见其主答里呵，哭倒在地，备言： 齐兵恃强，侵夺我国，意欲乞兵报仇。 答里呵曰： 俺这里正欲起兵相助，因有小恙，迟这几日，不意你吃了大亏。此处有卑耳之溪，深不可渡。俺这里将竹筏尽行拘回港中，齐兵插翅亦飞不过。俟他退兵之后，俺和你领兵杀去，恢复你的疆土，岂不稳便？ 大将黄花元帅曰： 恐彼造筏而渡，宜以兵守溪口，昼夜巡行，方保无事。 答里呵曰： 彼若造筏，吾岂不知？ 遂不听黄花之言。
再说齐桓公大军起程，行不十里，望见顽山连路，怪石嵯峨，草木蒙茸，竹箐塞路，有诗为证：
盘盘曲曲接青云，怪石嵯岈路不分。<br/>任是胡儿须下马，还愁石窟有山君。
管仲教取硫黄焰硝引火之物，撒入草树之间，放起火来，咇咇剥剥，烧得一片声响，真个草木无根，狐兔绝影，火光透天，五日夜不绝。火熄之后，命凿山开道，以便进车，诸将禀称： 山高且险，车行费力！ 管仲曰： 戎马便于驱驰，惟车可以制之！ 乃制上山下山之歌，使军人歌之。 上山歌 曰：
山嵬嵬兮路盘盘，木濯濯兮顽石如栏。<br/>云薄薄兮日生寒，我驱车兮上山元。<br/>风伯为驭兮俞儿操竿，如飞鸟兮生羽翰，<br/>跋彼山巅兮不为难！
 下山歌 曰：
上山难兮下山易，轮如环兮蹄如坠。<br/>声辚辚兮人吐气，历几盘兮顷刻而平地。<br/>捣彼戎庐兮消烽燧，勒勋孤竹兮亿万世！
人夫唱起歌来，你唱我和，轮转如飞。
桓公与管仲隰朋等，登卑耳之巅，观其上下之势。桓公叹曰： 寡人今日知人力可以歌取也！ 管仲对曰： 臣昔在槛车之时，恐鲁人见追，亦作歌以教军夫，乐而忘倦，遂有兼程之功！ 桓公曰： 其故何也？ 对曰： 凡人劳其形者疲其神，悦其神者忘其形！ 桓公曰： 仲父通达人情，一至于此！ 
于是催趱车徒，一齐进发，行过了几处山头，又上一岭，只见前面大小车辆，俱壅塞不进。军士禀称： 两边天生石壁，中间一径，止容单骑，不通车辆！ 桓公面有惧色，谓管仲曰： 此处倘有伏兵，吾必败矣！ 
正在踌躇，忽见山凹里走出一件东西来，桓公睁眼看之，似人非人，似兽非兽，约长一尺有余，朱衣玄冠，赤著两脚，向桓公面前再三拱揖，如相迓之状，然后以右手抠衣，竟向石壁中间疾驰而去。桓公大惊，问管仲曰： 卿有所见乎？ 管仲曰： 臣无所见！ 桓公述其形状，管仲曰： 此正臣所制歌词中 俞儿 者是也！ 桓公曰： 俞儿若何？ 管仲曰： 臣闻北方有登山之神，名曰 俞儿 ，有霸王之主则出见，君之所见，其殆是乎！拱揖相迓者，欲君往伐也；抠衣者，示前有水也；右手者，水右必深，教君以向左也！ 髯翁有诗论管仲识 俞儿 之事，诗云：
《春秋》典籍数而知，仲父何从识 俞儿 <br/>岂有异人传异事，张华《博物》总堪疑。
管仲又曰： 既有水阻，幸石壁可守，且屯军山上，使人探明水势，然后进兵！ 探水者去之良久，回报： 下山不五里，即卑耳溪，溪水大而且深，虽冬不竭，原有竹筏以渡，今被戎主拘收矣，右去水愈深，不啻丈余，若从左而行，约去三里，水面虽阔而浅，涉之没不及膝！ 桓公抚掌曰： 俞儿之兆验矣！ 燕庄公曰： 卑耳溪不闻有浅处可涉，此殆神助君侯成功也！ 
桓公曰： 此去孤竹城，有路多少？ 燕庄公曰： 过溪东去，先团子山，次马鞭山，又次双子山，三山连络，约三十里，此乃商朝孤竹三君之墓；过了三山，更二十五里，便是无棣城，即孤竹国君之都也。 
虎儿斑请率本部兵先涉，管仲曰： 兵行一处，万一遇敌，进退两难，须分两路而行。 乃令军人伐竹，以藤贯之，顷刻之间，成筏数百，留下车辆，以为载筏，军士牵之。下了山头，将军马分为两队：王子成父同高黑引着一军，从右乘筏而渡为正兵；公子开方、竖貂随著齐桓公亲自接应。宾须无同虎儿斑引著一军，从左涉水而渡为奇兵，管仲同连挚随著燕庄公接应。俱于团子山下取齐。
却说答里呵在无棣城中，不知齐兵去来消息，差小番到溪中打听，见满溪俱是竹筏，兵马纷纷而渡，慌忙报知城中，答里呵大惊，即令黄花元帅率兵五千拒敌，密卢曰： 俺在此无功，愿引速买为前部。 黄花元帅曰： 屡败之人，难与同事。 跨马径行。
答里呵谓密卢曰： 西北团子山，乃东来要路，相烦贤君臣把守，就便接应，俺这里随后也到。 密卢口虽应诺，却怪黄花元帅轻薄了他，心中颇有不悦之意。
却说黄花元帅兵未到溪口，便遇了高黑前队，两下接住厮杀。高黑战黄花不过，却待要走，王子成父已到，黄花撇了高黑，便与王子成父厮杀，大战五十余合，不分胜负。后面齐侯大军俱到，公子开方在右，竖貂在左，一齐卷上，黄花元帅心慌，弃军而走。五千人马，被齐兵掩杀大半，余者尽降。黄花单骑奔逃，将近团子山，见兵马如林，都打著齐、燕、无终三国旗号，乃是宾须无等涉水而渡，先据了团子山了。黄花不敢过山，弃了马匹，扮作樵采之人，从小路爬山得脱。
齐桓公大胜，进兵至团子山，与左路军马做一处列营，再议征进。
却说密卢引军刚到马鞭山，前哨报道： 团子山已被齐兵所占。 只得就马鞭山屯扎。
黄花元帅逃命至马鞭山，认做自家军马，投入营中，却是密卢。密卢曰： 元帅屡胜之将，何以单身至此？ 黄花羞惭无极，索酒食不得，与以炒麦一升，又索马骑，与之漏蹄。黄花大恨，回至无棣城，见答里呵，请兵报仇。
答里呵曰： 吾不听元帅之言，以至如此。 黄花曰： 齐侯所恨，在于令支，今日之计，惟有斩密卢君臣之首，献于齐君，与之讲和，可不战而退。 答里呵曰： 密卢穷而归我，何忍卖之。 宰相兀律古进曰： 臣有一计，可以反败为攻。 答里呵问： 何计？ 兀律古曰： 国之北有地名曰旱海，又谓之迷谷，乃砂碛之地，一望无水草，从来国人死者，弃之于此，白骨相望，白昼常见鬼；又时时发冷风，风过处，人马俱不能存立，中人毛发辄死；又风沙刮起，咫尺不辨。若误入迷谷，谷路纡曲难认，急不能出，兼有毒蛇猛兽之患。诚得一人诈降，诱至彼地，不须厮杀，管取死亡八九，吾等整顿军马，坐待其敝，岂非妙计？ 答里呵曰： 齐兵安肯至彼乎？ 兀律古曰： 主公同宫眷暂伏阳山，令城中百姓，俱往山谷避兵，空其城市。然后使降人告于齐侯，只说： 吾主逃往砂碛借兵。 彼必来追赶，堕吾计矣。 黄花元帅欣然愿往，更与骑兵千人，依计而行。
黄花元帅在路思想： 不斩密卢之首，齐侯如何肯信？若使成功，主公亦必不加罪。 遂至马鞭山来见密卢。
却说密卢正与齐兵相持未决，且喜黄花救兵来到，欣然出迎。黄花出其不意，即于马上斩密卢之首。速买大怒，绰刀上马来斗黄花。两家军兵，各助其主，自相击斗，互有杀伤。速买料不能胜，单刀独马，径奔虎儿斑营中投降，虎儿斑不信，叱军士缚而斩之。可怜令支国君臣，只因侵扰中原，一朝俱死于非命，岂不哀哉？史官有诗云：
山有黄台水有濡，周围百里令支居。<br/>燕山卤获今何在，国灭身亡可叹吁！
黄花元帅并有密卢之众，直奔齐军，献上密卢首级，备言： 国主倾国逃去砂碛，与外国借兵报仇。臣劝之投降不听，今自斩密卢之首，投于帐下，乞收为小卒。情愿率本部兵马为向导，追赶国主，以效微劳。 桓公见了密卢首级，不由不信，即用黄花为前部，引大军进发，直抵无棣，果是个空城，益信其言为不谬。诚恐答里呵去远，止留燕庄公兵一支守城，其余尽发，连夜追袭。黄花请先行探路，桓公使高黑同之，大军继后。已到砂碛，桓公催军速进。
行了许久，不见黄花消息。看看天晚，但见
白茫茫一片平沙，黑黯黯千重惨雾，<br/>冷凄凄数群啼鬼，乱飒飒几阵悲风。
寒气逼人，毛骨俱悚，<br/>狂飙刮地，人马俱惊。
军马多有中恶而倒者。时桓公与管仲并马而行，仲谓桓公曰： 臣久闻北方有旱海，是极厉害之处，恐此是也，不可前行。 桓公急教传令收军，前后队已自相失。带来火种，遇风即灭，吹之不燃。管仲保着桓公，带转马头急走。随行军士，各各敲金击鼓，一来以屏阴气，二来使各队闻声来集。
只见天昏地惨，东西南北，茫然不辨。不知走了多少路，且喜风息雾散，空中现出半轮新月，众将闻金鼓之声，追随而至，屯扎一处。挨至天晓，计点众将不缺，止不见隰朋一人，其军马七断八续，损折无数。幸而隆冬闭蛰，毒蛇不出；军声喧闹，猛兽潜藏。不然，真个不死带伤，所存无几矣！
管仲见山谷险恶，绝无人行，急教寻路出去。奈东冲西撞，盘盘曲曲，全无出路。桓公心下早已著忙。管仲进曰： 臣闻老马识途，无终与山戎连界，其马多从漠北而来，可使虎儿斑择老马数头，观其所往而随之，宜可得路也。 
桓公依其言，取老马数匹，纵之先行，委委曲曲，遂出谷口。髯翁有诗云：
蚁能知水马知途，异类能将危困扶。<br/>堪笑浅夫多自用，谁能舍己听忠谟？
再说黄花元帅引齐将高黑先行，径走阳山一路，高黑不见后队大军来到，教黄花暂住，等候一齐进发，黄花只顾催趱，高黑心疑，勒马不行，被黄花执之，来见孤竹主答里呵。黄花瞒过杀密卢之事，只说： 密卢在马鞭山兵败被杀，臣用诈降之计，已诱齐侯大军，陷于旱海，又擒得齐将高黑在此，听凭发落。 答里呵谓高黑曰： 汝若投降，吾当重用。 高黑睁目大骂曰： 吾世受齐恩，安肯臣汝犬羊哉？ 又骂黄花： 汝诱吾至此，我一身死不足惜，吾主兵到，汝君臣国亡身死，只在早晚，教你悔之无及！ 黄花大怒，拔剑亲斩其首。真忠臣也！答里呵再整军容，来夺无棣城。
燕庄公因兵少城空，不能固守，令人四面放火，乘乱杀出，直退回团子山下寨。
再说齐桓公大军出了迷谷，行不十里，遇见一枝军马，使人探之，乃公孙隰朋也，于是合兵一处，径奔无棣城来。一路看见百姓扶老携幼，纷纷行走，管仲使人问之，答曰： 孤竹主逐去燕兵，已回城中，吾等向避山谷，今亦归井里耳。 管仲曰： 吾有计破之矣！ 乃使虎儿斑选心腹军士数人，假扮做城中百姓，随著众人，混入城中，只待夜半举火为应。
虎儿斑依计去后，管仲使竖貂攻打南门，连挚攻打西门，公子开方攻打东门，只留北门与他做走路，却教王子成父和隰朋分作两路，埋伏于北门之外，只等答里呵出城，截住擒杀。管仲与齐桓公离城十里下寨。
时答里呵方救灭城中之火，招回百姓复业，一面使黄花整顿兵马，以备厮杀。是夜黄昏时候，忽闻炮声四举，报言： 齐兵已到，将城门围住。 黄花不意齐兵即至，大吃一惊，驱率军民，登城守望。延至半夜，城中四五路火起，黄花使人搜索放火之人，虎儿斑率十余人，径至南门，将城门砍开，放竖貂军马入来。
黄花知事不济，扶答里呵上马，觅路奔走，闻北路无兵，乃开北门而去，行不二里，但见火把纵横，鼓声震地，王子成父和隰朋两路军马杀来，开方、竖貂、虎儿斑得了城池，亦各统兵追袭，黄花元帅死战良久，力尽被杀。答里呵为王子成父所获，兀律古死于乱兵之中。
至天明，迎接桓公入城，桓公数答里呵助恶之罪，亲斩其首，悬之北门，以警戎夷。安抚百姓，戎人言高黑不屈被杀之事，桓公十分叹息，即命录其忠节，待回国再议恤典。
燕庄公闻齐侯兵胜入城，亦自团子山飞马来会。称贺已毕，桓公曰： 寡人赴君之急，跋涉千里，幸而成功，令支、孤竹，一朝殄灭，辟地五百里，然寡人非能越国而有之也，请以益君之封。 燕庄公曰： 寡人借君之灵，得保宗社足矣，敢望益地？惟君建置之！ 桓公曰： 北陲僻远，若更立夷种，必然复叛，君其勿辞，东道已通，勉修先召公之业，贡献于周，长为北藩，寡人与有荣施矣。 燕伯乃不敢辞。
桓公即无棣城大赏三军，以无终国有助战之功，命以小泉山下之田畀之，虎儿斑拜谢先归。
桓公休兵五日而行，再渡卑耳之溪，于石壁取下车辆，整顿停当，缓缓而行。见令支一路荒烟余烬，不觉惨然，谓燕伯曰： 戎主无道，殃及草木，不可不戒。 
鲍叔牙自葵兹关来迎，桓公曰： 饷馈不乏，皆大夫之功也！ 又吩咐燕伯设戍葵兹关，遂将齐兵撤回。
燕伯送桓公出境，恋恋不舍，不觉送入齐界，去燕界五十余里，桓公曰： 自古诸侯相送，不出境外，寡人不可无礼于燕君。 乃割地至所送之处畀燕，以为谢过之意。燕伯苦辞不允，只得受地而还，在其地筑城，名曰燕留，言留齐侯之德于燕也。燕自此西北增地五百里，东增地五十余里，始为北方大国。
诸侯因桓公救燕，又不贪其地，莫不畏齐之威，感齐之德。史官有诗云：
千里提兵治犬羊，要将职贡达周王。<br/>休言黩武非良策，尊攘须知定一匡。
桓公还至鲁济，鲁庄公迎劳于水次，设飨称贺。桓公以庄公亲厚，特分二戎卤获之半以赠鲁。庄公知管仲有采邑，名曰小谷，在鲁界首，乃发丁夫代为筑城，以悦管仲之意。时鲁庄公三十二年，周惠王之十五年也。
是年秋八月，鲁庄公薨，鲁国大乱。欲知鲁事如何？且看下回分解。
