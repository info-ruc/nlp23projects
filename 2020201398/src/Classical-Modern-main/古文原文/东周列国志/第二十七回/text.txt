<strong>骊姬巧计杀申生献公临终嘱荀息</strong>
话说晋献公既并虞、虢二国，群臣皆贺，惟骊姬心中不乐。他本意欲遣世子申生伐虢，却被里克代行，又一举成功，一时间无题目可做。乃复与优施相议，言： 里克乃申生之党，功高位重，我无以敌之，奈何？ 
优施曰： 荀息以一璧、马，灭虞、虢二国，其智在里克之上，其功亦不在里克之下，若求荀息为奚齐、卓子之傅，则可以敌里克有余矣。 
骊姬请于献公，遂使荀息傅奚齐、卓子。骊姬又谓优施曰： 荀息已入我党矣，里克在朝，必破我谋，何计可以去之？克去而申生乃可图也。 
优施曰： 里克为人，外强而中多顾虑，诚以利害动之，彼必持两端，然后可收而为我用。克好饮，夫人能为我具特羊之飨，我因侍饮而以言探之。其入，则夫人之福也；即不入，我优人，亦聊与为戏，何罪焉？ 
骊姬曰： 善。 乃代为优施治饮具。
优施预请于里克曰： 大夫驱驰虞、虢间，劳苦甚。施有一杯之献，愿取闲邀大夫片刻之欢，何如？ 
里克许之。乃携酒至克家，克与内子孟，皆西坐为客。施再拜进觞，因侍饮于侧，调笑甚洽。酒至半酣，施起舞为寿，因谓孟曰： 主啖我，我有新歌，为主歌之。 孟酌兕觥以赐施，啖以羊脾，问曰： 新歌何名？ 
施对曰： 名《暇豫》，大夫得此事君，可保富贵也。 乃顿嗓而歌。歌曰：
暇豫之吾吾兮，不如乌乌。<br/>众皆集于菀兮，尔独于枯。<br/>菀何荣且茂兮，枯招斧柯？<br/>斧柯行及兮，奈尔枯何！
歌讫，里克笑曰： 何谓菀？何谓枯？ 
施曰： 譬之于人，其母为夫人，其子将为君。本深枝茂，众鸟依托，所谓菀也！若其母已死，其子又得谤，祸害将及，本摇叶落，鸟无所栖，斯为枯矣。 言罢，遂出门。
里克心中怏怏，即命撤馔，起身径入书房，独步庭中，回旋良久。是夕不用晚餐，挑灯就寝，展转床褥，不能成寐，左思右想： 优施内外俱宠，出入宫禁，今日之歌，必非无谓而发，彼欲言未竟，俟天明当再叩之。 
捱至半夜，心中急不能忍，遂吩咐左右： 密唤优施到此问话。 
优施已心知其故，连忙衣冠整齐，跟着来人直达寝所，里克召优施坐于床间，以手抚其膝，问曰： 适来 菀枯 之说，我已略喻，岂非谓曲沃乎？汝必有所闻，可与我详言，不可隐也。 
施对曰： 久欲告知，因大夫乃曲沃之傅，且未敢直言，恐见怪耳。 
里克曰： 使我预图免祸之地，是汝爱我也，何怪之有？ 
施乃俯首就枕畔低语曰： 君已许夫人，杀太子而立奚齐，有成谋矣。 
里克曰： 犹可止乎？ 
施对曰： 君夫人之得君，子所知也；中大夫之得君，亦子所知也。夫人主乎内，中大夫主乎外。虽欲止，得乎？ 
里克曰： 从君而杀太子，我不忍也，辅太子以抗君，我不及也，中立而两无所为，可以自脱否？ 
施对曰： 可。 
施退，里克坐以待旦，取往日所书之简视之，屈指恰是十年。叹曰： 卜筮之理，何其神也！ 
遂造大夫丕郑父之家，屏去左右告之曰： 史苏、卜偃之言，验于今矣！ 
丕郑父曰： 有闻乎？ 
里克曰： 夜来优施告我曰： 君将杀太子而立奚齐也。  
丕郑父曰： 子何以复之？ 
里克曰： 我告以中立。 
丕郑父曰： 子之言，如见火而益之薪也。为子计，宜阳为不信，彼见子不信，必中忌而缓其谋，子乃多树太子之党，以固其位，然后乘间而进言，以夺君之志，成败犹未有定。今子曰； 中立 ，则太子孤矣，祸可立而待也。 
里克顿足曰： 惜哉，不早与吾子商之。 
里克别去登车，诈坠于车下，次日遂称伤足不能赴朝。史臣有诗云：
特羊具享优人舞，断送储君一曲歌。<br/>堪笑大臣无远识，却将中立佐操戈。
优施回复骊姬，骊姬大悦，乃夜谓献公曰： 太子久居曲沃，君何不召之，但言妾之思见太子，妾因以为德于太子，冀免旦夕何如？ 
献公果如其言，以召申生。申生应呼而至，先见献公，再拜问安，礼毕，入宫参见骊姬，骊姬设飨待之，言语甚欢。次日，申生入宫谢宴，骊姬又留饭。
是夜，骊姬复向献公垂泪言曰： 妾欲回太子之心，故召而礼之，不意太子无礼更甚。 
献公曰： 何如？ 
骊姬曰： 妾留太子午餐，索饮，半酣，戏谓妾曰： 我父老矣，若母何？ 妾怒而不应，太子又曰： 昔我祖老，而以我母姜氏，遗于我父，今我父老，必有所遗，非子而谁？ 欲前执妾手，妾拒之乃免。君若不信，妾试与太子同游于囿，君从台上观之，必有睹焉。 
献公曰： 诺。 
及明，骊姬召申生同游于囿，骊姬预以蜜涂其发，蜂蝶纷纷，皆集其鬓，姬曰： 太子盍为我驱蜂蝶乎？ 申生从后以袖麾之。献公望见，以为真有调戏之事矣。心中大怒，即欲执申生行诛。骊姬跪而告曰： 妾召之而杀之，是妾杀太子也。且宫中暧昧之事，外人未知。姑忍之。 
献公乃使申生还曲沃，而使人阴求其罪。过数日，献公出田于翟桓，骊姬与优施商议，使人谓太子曰： 君梦齐姜诉曰： 苦饥无食。 必速祭之。 
齐姜别有祠在曲沃，申生乃设祭，祭齐姜，使人送胙于献公。献公未归，乃留胙于宫中。六日后，献公回宫。骊姬以鸩入酒，以毒药傅肉，而献之曰： 妾梦齐姜苦饥不可忍，因君之出也，以告太子而使祭焉，今致胙于此，待君久矣。 
献公取觯，欲尝酒，骊姬跪而止之曰： 酒食自外来者，不可不试。 
献公曰： 然。 乃以酒沥地，地即坟起。又呼犬，取一脔肉掷之，犬啖肉立死。骊姬佯为不信，再呼小内侍，使尝酒肉。小内侍不肯，强之，才下口，七窍流血亦死。
骊姬佯大惊，疾趋下堂而呼曰： 天乎！天乎！国固太子之国也。君老矣，岂旦暮之不能待，而必欲弑之！ 言罢，双泪俱下，复跪于献公之前，带噎而言曰： 太子所以设此谋者，徒以妾母子故也。愿君以此酒肉赐妾，妾宁代君而死，以快太子之志！ 即取酒欲饮。
献公夺而覆之，气咽不能出语。骊姬哭倒在地，恨曰： 太子真忍心哉！其父而且欲弑之，况他人乎？始君欲废之，妾固不肯。后囿中戏我，君又欲杀之，我犹力劝。今几害我君，妾误君甚矣！ 
献公半晌方言，以手扶骊姬曰： 尔起！孤便当暴之群臣，诛此贼子。 
当时出朝，召诸大夫议事，惟狐突久杜门，里克称足疾，丕郑父托以他出不至。其余毕集朝堂。
献公以申生逆谋，告诉群臣。群臣知献公畜谋已久，皆面面相觑，不敢置对。东关五进曰： 太子无道，臣请为君讨之。 
献公乃使东关五为将，梁五副之，率车二百乘，以讨曲沃。嘱之曰： 太子数将兵，善用众，尔其慎之。 
狐突虽然杜门，时刻使人打听朝事，闻 二五 戒车，心知必往曲沃，急使人密报太子申生，申生以告太傅杜原款。原款曰： 胙已留宫六日，其为宫中置毒明矣。子必以状自理，群臣岂无相明者，毋束手就死为也。 
申生曰： 君非姬氏，居不安，食不饱。我自理而不明，是增罪也。幸而明，君护姬，
未必加罪，又以伤君之心。不如我死。 
原款曰： 且适他国，以俟后图如何？ 
申生曰： 君不察其无罪，而行讨于我，我被弑父之名以出，人将以我为鸱鸮矣！若出而归罪于君，是恶君也。且彰君父之恶，必见笑于诸侯。内困于父母，外困于诸侯，是重困也。弃君脱罪，是逃死也。我闻之： 仁不恶君，智不重困，勇不逃死 。 乃为书以复狐突曰： 申生有罪，不敢爱死。虽然君老矣，子少国家多难，伯氏努力以辅国家，申生虽死，受伯氏之赐实多。 
于是北向再拜，自缢而死。死之明日，东关五兵到，知申生已死，乃执杜原款囚之，以报献公曰： 世子自知罪不可逃，乃先死也。 
献公使原款证成太子之罪，原款大呼曰： 天乎，冤哉。原款所以不死而就俘者，正欲明太子之心也，胙留宫六日，岂有毒而久不变者乎？ 
骊姬从屏后急呼曰： 原款辅导无状，何不速杀之？ 献公使力士以铜锤击破其脑而死，群臣皆暗暗流涕。
梁五、东关五谓优施曰： 重耳、夷吾与太子一体也，太子虽死，二公子尚在，我窃忧之。 
优施言于骊姬，使引二公子。
骊姬夜半复泣诉献公曰： 妾闻重耳、夷吾，实同申生之谋，申生之死，二公子归罪于妾，终日治兵，欲袭晋而杀妾，以图大事，君不可不察。 
献公意犹未信，蚤朝，近臣报： 蒲、屈二公子来觐，已至关闻太子之变，即时俱回辕去矣。 
献公曰： 不辞而去，必同谋也。 乃遣寺人勃鞮率师往蒲，擒拿公子重耳；贾华率师往屈，擒拿公子夷吾。
狐突唤其次子狐偃至前，谓曰： 重耳骈胁重瞳，状貌伟异，又素贤明，他日必能成事，且太子既死，次当及之，汝可速往蒲，助之出奔，与汝兄毛同心辅佐，以图后举。 
狐偃遵命，星夜奔蒲城来投重耳。重耳大惊，与狐毛、狐偃方商议出奔之事，勃鞮车马已到，蒲人欲闭门拒守，重耳曰： 君命不可抗也。 勃鞮攻入蒲城，围重耳之宅，重耳与毛偃趋后园，勃鞮挺剑逐之，毛偃先逾墙出，推墙以招重耳，勃鞮执重耳衣袂，剑起袂绝，重耳得脱去，勃鞮收袂回报。
三人遂出奔翟国，翟君先梦苍龙蟠于城上，见晋公子来到，欣然纳之。须臾，城下有小车数乘，相继而至，叫开城甚急。重耳疑是追兵，便教城上放箭，城下大叫曰： 我等非追兵，乃晋臣愿追随公子者！ 
重耳登城观看，认得为首一人，姓赵，名衰，字子余，乃大夫赵威之弟，仕晋朝为大夫。重耳曰： 子余到此，孤无虑矣。 即命开门放入，余人乃胥臣、魏犨、狐射姑、颠颉、介子推、先轸，皆知名之士。其他愿执鞭负橐，奔走效劳，又有壶叔等数十人。
重耳大惊曰： 公等在朝，何以至此？ 
赵衰等齐声曰： 主上失德，宠妖姬，杀世子，晋国旦晚必有大乱，素知公子宽仁下士，所以愿从出亡。 
翟君教开门放入，众人进见。重耳泣曰： 诸君子能协心相辅，如肉傅骨，生死不敢忘德。 魏犨攘臂前曰： 公子居蒲数年，蒲人咸乐为公子死，若借助于狄，以用蒲人之众，杀入绛城，朝中积愤已深，必有起为内应者，因以除君侧之恶，安社稷而抚民人，岂不胜于流离道途为逋客哉？ 
重耳曰： 子言虽壮，然震惊君父，非亡人所敢出也。 
魏犨乃一勇之夫，见重耳不从，遂咬牙切齿，以足顿地曰： 公子畏骊姬辈如猛虎蛇蝎，何日能成大事乎？ 
狐偃谓犨曰： 公子非畏骊姬，畏名义耳。 犨乃不言。
昔人有古风一篇，单道重耳从亡诸臣之盛：
蒲城公子遭谗变，轮蹄西指奔如电。
担囊仗剑何纷纷，英雄尽是山西彦。
山西诸彦争相从，吞云吐雨星罗胸。
文臣高等擎天柱，武将雄夸驾海虹。
君不见，赵成子，冬日之温彻人髓？
又不见，司空季，六韬三略饶经济。
二狐肺腑兼尊亲，出奇制变圆如轮。
魏犨矫矫人中虎，贾佗强力轻千钧。
颠颉昂藏独行意，直哉先轸胸无滞。
子推介节谁与俦，百炼坚金任磨砺。
颉颃上下如掌股，周流遍历秦齐楚。
行居寝食无相离，患难之中定臣主。
古来真主百灵扶，风虎云龙自不孤。
梧桐种就鸾凤集，何问朝中菀共枯？
重耳自幼谦恭下士，自十七岁时，已父事狐偃，师事赵衰，长事狐射姑，凡朝野知名之士，无不纳交，故虽出亡，患难之际，豪杰愿从者甚众。
惟大夫郤芮与吕饴甥腹心之契，虢射是夷吾之母舅，三人独奔屈以就夷吾。相见之间，告以 贾华之兵，旦暮且至 。夷吾即令敛兵为城守计。
贾华原无必获夷吾之意，及兵到故缓其围，使人阴告夷吾曰： 公子宜速去，不然晋兵继至，不可当也。 
夷吾谓郤芮曰： 重耳在翟，今奔翟何如？ 
郤芮曰： 君固言二公子同谋，以是为讨。今异出而同走，骊姬有辞矣，晋兵且至翟。不如之梁，梁与秦近，秦方强盛，且婚姻之国，君百岁后，可借其力以图归也。 夷吾乃奔梁国。
贾华佯追之不及，以逃奔复命。
献公大怒曰： 二子不获其一，何以用兵？ 叱左右欲缚贾华斩之。
丕郑父奏曰： 君前使人筑二城，使得聚兵为备，非贾华之罪也。 
梁五亦奏曰： 夷吾庸才无足虚。重耳有贤名，多士从之，朝堂为之一空，且翟吾世仇，不伐翟除重耳，后必为患。 
献公乃赦贾华，使召勃鞮。鞮闻贾华几不免，乃自请率军伐翟，献公许之。
勃鞮兵至翟城，翟君亦盛陈兵于采桑，相守二月余。
丕郑父进曰： 父子无绝恩之理。二公子罪恶未彰，既已出奔，而必追杀之，得无已甚乎？且翟未可必胜，徒老我师，为邻国笑。 献公意稍转，即召勃鞮还师。
献公疑群公子多重耳、夷吾之党，异日必为奚齐之梗，乃下令尽逐群公子，晋之公族无敢留者。于是立奚齐为世子，百官自 二五 及荀息之外，无不人人扼腕，多有称疾告老者。时周襄王之元年，晋献公之二十六年也。
是秋九月，献公奔赴葵邱之会不果，于中途得疾，至国还宫。骊姬坐于足，泣曰： 君遭骨肉之衅，尽逐公族，而立妾之子，一旦设有不讳，我妇人也，奚齐年又幼，倘群公子挟外援以求入，妾母子所靠何人？ 
献公曰： 夫人勿忧。太傅荀息，忠臣也，忠不二心，孤当以幼君托之。 于是召荀息至于榻前，问曰： 寡人闻， 士之立身，忠信为本 。何以谓之忠信？ 
荀息对曰： 尽心事主曰忠，死不食言曰信。 
献公曰： 寡人欲以弱孤累大夫，大夫其许我乎？ 
荀息稽首对曰： 敢不竭死力？ 
献公不觉堕泪，骊姬哭声闻幕外。
数日，献公薨。骊姬抱奚齐以授荀息，时年才十一岁，荀息遵遗命，奉奚齐主丧，百官俱就位哭泣。骊姬亦以遗命，拜荀息为上卿，梁五、东关五加左右司马，敛兵巡行国中，以备非常。国中大小事体，俱关白荀息而后行。
以明年为新君元年，告讣诸侯。毕竟奚齐能得几日为君？且看下回分解。
