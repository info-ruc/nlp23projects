<strong>智荀息假途灭虢穷百里饲牛拜相</strong>
话说晋献公内蛊于骊姬，外惑于 二五 ，益疏太子，而亲爱奚齐。只因申生小心承顺，又数将兵有功，无间可乘。骊姬乃召优施，告以心腹之事： 今欲废太子而立奚齐，何策而可？ 施曰： 三公子皆在远鄙，谁敢为夫人难者？ 骊姬曰： 三公子年皆强壮，历事已深，朝中多为之左右，吾未敢动也！ 施曰： 然则，当以次去之！ 骊姬曰： 去之孰先？ 施曰： 必先申生。其为人也，慈仁而精洁，精洁则耻于自污；慈仁则惮于贼人。耻于自污，则愤不能忍；惮于贼人，其自贼易也。然世子迹虽见疏，君素知其为人，谤以异谋必不信。夫人必以夜半泣而诉君，若为誉世子者，而因加诬焉，庶几说可售矣！ 
骊姬果夜半而泣，献公惊问其故，再三不肯言。献公迫之，骊姬对曰： 妾虽言之，君必不信也。妾所以泣者，恐妾不能久侍君为欢耳！ 
献公曰： 何出此不祥之言？ 
骊姬收泪而对曰： 妾闻申生为人，外仁而内忍。其在曲沃，甚加惠于民，民乐为之死，其意欲有所用之也。申生每为人言，君惑于妾，必乱国，举朝皆闻之，独君不闻耳！毋乃以靖国之故，而祸及于君，君何不杀妾以谢申生，可塞其谋，勿以一妾乱百姓！ 
献公曰： 申生仁于民，岂反不仁父乎？ 
骊姬对曰： 妾亦疑之。然妾闻外人之言曰，匹夫为仁，与在上不同：匹夫以爱亲为仁，在上者以利国为仁。苟利于国，何亲之有？ 
献公曰： 彼好洁，不惧恶名乎？ 
骊姬对曰： 昔幽王不杀宜臼，放之于申，申侯召太戎，杀幽王于骊山之下，立宜臼为君，是为平王，为东周始祖，至于今，幽王之恶益彰，谁复以不洁之名，加之平王者哉？ 
献公意悚然，遂披衣起坐，曰： 夫人言是也，若何而可？ 
骊姬曰： 君不若称耄而以国授之。彼得国而厌其欲，其或可以释君。且昔者，曲沃之兼翼非骨肉乎。武公惟不顾其亲，故能有晋。申生之志亦犹是也，君其让之。 
献公曰： 不可，我有武与威以临诸侯。今当吾身而失国，不可谓武；有子而不胜，不可谓威。失武与威，人能制我，虽生不如死。尔勿忧，吾将图之。 
骊姬曰： 今赤狄皋落氏屡侵吾国，君何不使之将兵伐狄，以观其能用众与否也。若其不胜，罪之有名；若胜，则信得众矣。彼恃其功，必有异谋，因而图之，国人必服。夫胜敌以靖边鄙，又以识世子之能否，君何为不使？ 
献公曰： 善。 
乃传令使申生率曲沃之众，以伐皋落氏。
少傅里克在朝，谏曰： 太子，君之贰也，故君行则太子监国。夫朝夕视膳，太子之职，远之犹不可，况可使帅师乎？ 
献公曰： 申生已屡将兵矣。 
里克曰： 向者从君于行，今专制，固不可也。 
献公仰面而叹曰： 寡人有子九人，尚未定孰为太子，卿勿多言。 
里克嘿然而退，告于狐突。狐突曰： 危哉乎，公子也！ 乃遗书申生，劝使勿战，战而胜滋忌，不如逃之。申生得书，叹曰： 君之以兵事使我，非好我也，欲测我心耳，违君之命，我罪大矣，战而幸死，犹有令名。 乃与皋落大战于稷桑之地，皋落氏败走，申生献捷于献公。
骊姬曰： 世子果能用众矣，奈何？ 
献公曰： 罪未著也，姑待之。 
狐突料晋国将乱，乃托言痼疾，杜门不出。
时有虞、虢二国，乃是同姓比邻，唇齿相依，其地皆连晋界。虢公名丑，好兵而骄，屡侵晋之南鄙，边人告急，献公谋欲伐虢。骊姬请曰： 何不更使申生。彼威名素著，士卒为用，可必成功也。 
献公已入骊姬之言，诚恐申生胜虢之后，益立威难制，踌躇未决，问于大夫荀息曰： 虢可伐乎？ 
荀息对曰： 虞、虢方睦，吾攻虢，虞必救之；若移而攻虞，虢又救之，以一敌二，臣未见其必胜也。 献公曰： 然则寡人无如虢何矣。 荀息对曰： 臣闻虢公淫于色。君诚求国中之美女，教之歌舞，盛其车服，以进于虢，卑词请平，虢公必喜而受之，彼耽于声色，将怠弃政事，疏斥忠良，我更行赂犬戎，使侵扰虢境，然后乘隙而图之，虢可灭也。 
献公用其策，以女乐遗虢，虢公欲受之，大夫舟之侨谏曰： 此晋所以钓虢也，君奈何吞其饵乎？ 虢公不听，竟许晋平。自此，日听淫声，夜接美色，视朝稀疏矣。舟之侨复谏，虢公怒，使出守下阳之关。
未几，犬戎贪晋之赂，果侵扰虢境，兵至渭虢，为虢兵所败，犬戎主遂起倾国之师，虢公恃其前胜，亦率兵拒之，相持于桑田之地。献公复问于荀息曰： 今戎、虢相持，寡人可以伐虢否？ 
荀息对曰： 虞、虢之交未离也，臣有一策，可以今日取虢，而明日取虞。 
献公曰： 卿策如何？ 
荀息曰： 君厚赂虞，而假道以伐虢。 
献公曰： 吾新与虢成，伐之无名，虞肯信我乎？ 
荀息曰： 君密使北鄙之人，生事于虢，虢之边吏，必有责言，吾因以为名，而请于虞。 
献公又用其策，虢之边吏，果来责让，两下遂治兵相攻，虢公方有犬戎之患，不暇照管。献公曰： 今伐虢不患无名矣，但不知赂虞当用何物？ 
荀息对曰： 虞公性虽贪，然非至宝，不可动之。必须用二物前去，但恐君之不舍耳。 
献公曰： 卿试言所用何物？ 
荀息曰： 虞公最爱者，璧、马之良也。君不有垂棘之璧，屈产之乘乎？请以此二物，假道于虞。虞贪于璧、马，坠吾计矣。 
献公曰： 此二物，乃吾至宝，何忍弃之他人？ 
荀息曰： 臣固知君之不舍也。虽然，假吾道以伐虢，虢无虞救必灭；虢亡，虞不独存，璧、马安往乎？夫寄璧外府，养马外厩，特暂事耳。 
大夫里克曰： 虞有贤臣二人，曰宫之奇、百里奚，明于料事，恐其谏阻，奈何？ 
荀息曰： 虞公贪而愚，虽谏必不从也！ 
献公即以璧、马交付荀息，使如虞假道。
虞公初闻晋来假道，欲以伐虢，意甚怒。及见璧、马，不觉回嗔作喜，手弄璧而目视马，问荀息曰： 此乃汝国至宝，天下罕有，奈何以惠寡人？ 荀息曰： 寡君慕君之贤，畏君之强，故不敢自私其宝，愿邀欢于大国。 
虞公曰： 虽然，必有所言于寡人也！ 
荀息曰： 虢人屡侵我南鄙，寡君以社稷之故，屈意请平。今约誓未寒，责让日至，寡君欲假道以请罪焉。倘幸而胜虢，所有卤获尽以归君，寡君愿与君世敦盟好。 
虞公大悦，宫之奇谏曰： 君勿许也。谚云： 唇亡齿寒 ，晋吞噬同姓，非一国矣，独不敢加于虞、虢者，以有唇齿之助耳。虢今日亡，则明日祸必中于虞矣。 
虞公曰： 晋君不爱重宝，以交欢于寡人，寡人其爱此尺寸之径乎。且晋强于虢十倍，失虢而得晋，何不利焉？子退，勿预吾事。 
宫之奇再欲进谏，百里奚牵其裾，乃止。宫之奇退谓百里奚曰： 子不助我一言，而更止我，何故？ 
百里奚曰： 吾闻进嘉言于愚人之前，犹委珠玉于道也。桀杀关龙逢，纣杀比干，惟强谏耳。子其危哉！ 
宫之奇曰： 然则虞必亡矣，吾与子盍去乎？ 
百里奚曰： 子去则可矣，又偕一人，不重子罪乎？吾宁徐耳。 
宫之奇尽族而行，不言所之。
荀息归报晋侯，言： 虞公已受璧、马，许以假道。 献公便欲亲将伐虢，里克入见曰： 虢，易与也，毋烦君往。 献公曰： 灭虢之策何如？ 里克曰： 虢都上阳，其门户在于下阳，下阳一破，无完虢矣。臣虽不才，愿效此微劳，如无功甘罪。 
献公乃拜里克为大将，荀息副之，率车四百乘伐虢，先使人报虞以兵至之期。虞公曰： 寡人辱受重宝，无以为报，愿以兵从。 荀息曰： 君以兵从，不如献下阳之关。 虞公曰： 下阳，虢所守也，寡人安得献之？ 荀息曰： 臣闻虢君方与犬戎大战于桑田，胜败未决。君托言助战，以车乘献之，阴纳晋兵，则关可得也。臣有铁叶车百乘，惟君所用。 虞公从其计。
守将舟之侨信以为然，开关纳车。车中藏有晋甲，入关后一齐发作，欲闭关已无及矣。里克驱兵直进，舟之侨既失下阳，恐虢公见罪，遂以兵降晋。里克用为向导，望上阳进发。
却说虢公在桑田，闻晋师破关，急急班师，被犬戎兵掩杀一阵，大败而走，随身仅数十乘。奔至上阳守御，茫然无策。晋兵至，筑长围以困之。自八月至十二月，城中樵采俱绝，连战不胜，士卒疲敝，百姓日夜号哭。里克使舟之侨为书，射入城中，谕虢公使降。虢公曰： 吾先君为王卿士，吾不能为降诸侯！ 乘夜开城，率家眷奔京师去讫。
里克等亦不追赶，百姓香花灯烛，迎里克等进城。克安集百姓，秋毫无犯，留兵戍守。将府库宝藏，尽数装载，以十分之三并女乐献于虞公，虞公益大喜。
里克一面遣人驰报晋侯，自己托言有疾，休兵城外，俟病愈方行。虞公不时馈药，候问不绝，如此月余。
忽谍报： 晋侯兵在郊外。 虞公问其来意，报者曰： 恐伐虢无功，亲来接应耳。 虞公曰： 寡人正欲面与晋君讲好，今晋君自来，寡人之愿也。 慌忙郊迎致饩，两君相见，彼此称谢，自不必说。
献公约与虞公较猎于箕山。虞公欲夸耀晋人，尽出城中之甲及坚车良马，与晋侯驰逐赌胜。是日，自辰及申，围尚未撤，忽有人报： 城中火起。 献公曰： 此必民间漏火，不久扑灭耳。 固请再打一围。
大夫百里奚密奏曰： 传闻城中有乱，君不可留矣！ 虞公乃辞晋侯先行。
半路见人民纷纷逃窜，言 城池已被晋兵乘虚袭破 ，虞公大怒，喝教 驱车速进 ，来至城边，只见城楼上一员大将，倚栏而立，盔甲鲜明，威风凛凛，向虞公言曰： 前蒙君假我以道，今再假我以国，敬谢明赐。 
虞公转怒，便欲攻门，城头上一声梆响，箭如雨下，虞公命车速退，使人催趱后面车马。军人报曰： 后军行迟者，俱被晋兵截住，或降或杀，车马皆为晋有，晋侯大军即到矣！ 
虞公进退两难，叹曰： 悔不听宫之奇之谏也！ 顾百里奚在侧，问曰： 彼时卿何不言？ 百里奚曰： 君不听之奇，其能听奚乎？臣之不言，正留身以从君于今日耳！ 
虞公正在危急之际，见后有单车驱至，视之，乃虢国降将舟之侨也。虞公不觉面有惭色。舟之侨曰： 君误听弃虢，失已在前。今日之计，与其出奔他国，不如归晋。晋君德量宽洪，必无相害，且怜君必厚待君，君其勿疑。 虞公踌躇未决，晋献公随后来到，使人请虞公相见。
虞公不得不往。献公笑曰： 寡人此来，为取璧、马之值耳。 命以后车，载虞公宿于军中。百里奚紧紧相随。或讽其去，曰： 吾食其禄久，所以报也。 献公入城安民，荀息左手托璧，右手牵马而前曰： 臣谋已行，今请还璧于府，还马于厩。 
献公大悦。髯翁有诗云：
璧马区区虽至宝，请将社稷较何如？<br/>不夸荀息多奇计，还笑虞公真是愚。
献公以虞公归，欲杀之。荀息曰： 此呆竖子耳，何能为？ 于是待以寓公之礼，别以他璧及他马赠之，曰： 吾不忘假道之惠也。 舟之侨至晋，拜为大夫，侨荐百里奚之贤。献公欲用奚，使侨通意，奚曰： 终旧君之世，乃可。 侨去，奚叹曰： 君子违，不适仇国，况仕乎？吾即仕，不于晋也！ 舟之侨闻其言，恶形其短，意甚不悦。
时秦穆公任好即位六年，尚未有中宫，使大夫公子絷求婚于晋，欲得晋侯长女伯姬为夫人。献公使太史苏筮之，得《雷泽归妹》卦第六爻，其繇曰：
士刲羊，亦无亡皿也。
女承筐，亦无贶也。
西邻责言，不可偿也。
太史苏玩其辞，以为秦国在西，而有责言，非和睦之兆。况《归妹》嫁娶之事，而《震》变为《离》，其卦为《睽》，《睽》*《离》皆非吉名，此亲不可许。
献公更使太卜郭偃以龟卜之。偃献其兆，上吉。断词曰：
松柏为邻，世作舅甥，
三定我君。
利于婚媾，不利寇。
史苏犹据筮词争之。献公曰： 向者固云， 从筮不如从卜 ,卜既吉矣，又可违乎？吾闻秦受帝命，其后将大，不可拒也！ 遂许之。
公子絷归复命，路遇一人，面如噀血，隆准虬须，以两手握两锄而耕，入土累尺，命索其锄观之，左右皆不能举。公子絷问其姓名，对曰： 公孙氏名枝，字子桑，晋君之疏族也。 
絷曰： 以子之才，何以屈于陇亩！ 
枝对曰： 无人荐引耳。 
絷曰： 肯从我游于秦乎！ 
公孙枝曰：  士为知己者死 ，若能见挈，固所愿也。 絷与之同载归秦，言于穆公，穆公使为大夫。穆公闻晋已许婚，复遣公子絷如晋纳币，遂迎伯姬。晋侯问媵于群臣，舟之侨进曰： 百里奚不愿仕晋，其心不测，不如远之。 乃用奚为媵。
却说百里奚是虞国人，字井伯，年三十余，娶妻杜氏，生一子。奚家贫不遇，欲出游，念其妻子无依，恋恋不舍。杜氏曰： 妾闻 男子志在四方 ，君壮年不出图仕，乃区区守妻子坐困乎？妾能自给，毋相念也！ 家只有一伏雌，杜氏宰之以饯行。厨下乏薪，乃取扊扅炊之。舂黄齑，煮脱粟饭。奚饱餐一顿，临别，妻抱其子，牵袂而泣曰： 富贵勿相忘！ 奚遂去。
游于齐，求事襄公，无人荐引。久之，穷困乞食于食至，时奚年四十矣。食至人有蹇叔者。奇其貌，曰： 子非乞人也！ 叩其姓名，因留饭，与谈时事，奚应对如流，指画井井有叙。蹇叔叹曰： 以子之才，而穷困乃尔，岂非命乎？ 遂留奚于家，结为兄弟。蹇叔长奚一岁，奚呼叔为兄。
蹇叔家亦贫，奚乃为村中养牛，以佐饔飧之费。值公子无知弑襄公，新立为君，悬榜招贤，奚欲往应招。蹇叔曰： 先君有子在外，无知非分窃立，终必无成。 奚乃止。
后闻周王子颓好牛，其饲牛者皆获厚糈，乃辞蹇叔如周。蹇叔戒之曰： 丈夫不可轻失身于人。仕而弃之，则不忠；与同患难，则不智。此行弟其慎之！吾料理家事，当至周相看也。 
奚至周，谒见王子颓，以饲牛之术进。颓大喜，欲用为家臣。蹇叔自食至而至，奚与之同见子颓。退谓奚曰： 颓志大而才疏，其所与皆谗谄之人，必有觊觎非望之事，吾立见其败也，不如去之。 奚因久别妻子，意欲还虞。蹇叔曰： 虞有贤臣宫之奇者，吾之故人也，相别已久，吾亦欲访之。弟若还虞，吾当同行。 遂与奚同至虞国。
时奚妻杜氏，贫极不能自给，已流落他方，不知去处，奚感伤不已。
蹇叔与宫之奇相见，因言百里奚之贤，宫之奇遂荐奚于虞公，虞公拜奚为中大夫。蹇叔曰： 吾观虞君见小而自用，亦非可与有为之主。 奚曰： 弟久贫困，譬之鱼在陆地，急欲得勺水自濡矣！ 蹇叔曰： 弟为贫而仕，吾难阻汝。异日若见访，当于宋之鸣鹿村，其地幽雅，吾将卜居于此。 蹇叔辞去，奚遂留事虞公。及虞公失国，奚周旋不舍，曰： 吾既不智矣，敢不忠乎？ 
至是，晋用奚为媵于秦。奚叹曰： 吾抱济世之才，不遇明主，而展其大志，又临老为人媵，比于仆妾，辱莫大焉！ 行至中途而逃。将适宋，道阻，乃适楚。
及宛城，宛之野人出猎，疑为奸细，执而缚之。奚曰： 我虞人也，因国亡逃难至此。 野人问： 何能？ 奚曰： 善饲牛。 野人释其缚，使之喂牛，牛日肥泽。野人大悦，闻于楚王。
楚王召奚问曰： 饲牛有道乎？ 奚对曰： 时其食，恤其力，心与牛而为一。 楚王曰： 善哉，子之言。非独牛也，可通于马。 乃使为圉人，牧马于南海。
却说秦穆公见晋媵有百里奚之名，而无其人，怪之。公子絷曰： 故虞臣也，今逃矣。 穆公谓公孙枝曰： 子桑在晋，必知百里奚之略，是何等人也？ 
公孙枝对曰： 贤人也。知虞公之不可谏而不谏，是其智；从虞公于晋，而义不臣晋，是其忠。且其人有经世之才，但不遇其时耳！ 穆公曰： 寡人安得百里奚而用之？ 公孙枝曰： 臣闻奚之妻子在楚，其亡必于楚，何不使人往楚访之？ 使者往楚，还报： 奚在海滨，为楚君牧马。 穆公曰： 孤以重币求之，楚其许我乎？ 公孙枝曰： 百里奚不来矣！ 穆公曰： 何故？ 公孙枝曰： 楚之使奚牧马者，为不知奚之贤也。君以重币求之，是告以奚之贤也。楚知奚之贤，必自用之，肯畀我乎？君不若以逃媵为罪，而贱赎之，此管夷吾所以脱身于鲁也！ 
穆公曰： 善！ 乃使人持羖羊之皮五，进于楚王曰： 敝邑有贱臣百里奚者，逃在上国。寡人欲得而加罪，以警亡者，请以五羊皮赎归！ 楚王恐失秦欢，乃使东海人囚百里奚以付秦人。百里奚将行，东海人谓其就戮，持之而泣。奚笑曰： 吾闻秦君有伯王之志，彼何急于一媵，夫求我于楚，将以用我也。此行且富贵矣，又何泣焉？ 遽上囚车而去。
将及秦境，秦穆公使公孙枝往迎于郊，先释其囚，然后召而见之。问： 年几何？ 
奚对曰： 才七十岁。 
穆公叹曰： 惜乎老矣！ 
奚曰： 使奚逐飞鸟，搏猛兽，则臣已老；若使臣坐而策国事，臣尚少也。昔吕尚年八十，钓于渭滨，文王载之以归，拜为尚父，卒定周鼎。臣今日遇君，较吕尚不更早十年乎？ 
穆公壮其言，正容而问曰： 敝邑介在戎、狄，不与中国会盟，叟何以教寡人，俾敝邑不后于诸侯？幸甚！ 
奚对曰： 君不以臣为亡国之虏，衰残之年，乃虚心下问，臣敢不竭其愚。夫雍、岐之地，文、武所兴，山如犬牙，原如长蛇，周不能守，而以畀之秦，此天所以开秦也。且夫介在戎、狄，则兵强；不与会盟，则力聚。今西戎之间，为国不啻数十，并其地足以耕，籍其民可以战，此中国诸侯所不能与君争者。君以德抚而以力征，既全有西陲，然后阨山川之险，以临中国，俟隙而进，则恩威在君掌中，而伯业成矣！ 
穆公不觉起立曰： 孤之有井伯，犹齐之得仲父也！ 
一连与语三日，言无不合。遂爵为上卿，任以国政。因此秦人都称奚为 五羖大夫 。
又相传以为穆公举奚于牛口之下，以奚曾饲牛于楚，秦用五羖皮赎回故也。髯翁有诗云：
脱囚拜相事真奇，仲后重闻百里奚。<br/>从此西秦名显赫，不亏身价五羊皮。
百里奚辞上卿之位，举荐一人以自代。不知所举何人？且听下回分解。
