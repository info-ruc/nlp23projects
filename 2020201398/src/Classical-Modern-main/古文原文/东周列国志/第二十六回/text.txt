<strong>歌扊扅百里认妻获陈宝穆公证梦</strong>
话说秦穆公深知百里奚之才，欲爵为上卿，百里奚辞曰： 臣之才，不如臣友蹇叔十倍，君欲治国家，请任蹇叔而臣佐之。 
穆公曰： 子之才，寡人见之真矣，未闻蹇叔之贤也。 
奚对曰： 蹇叔之贤，岂惟君未之闻。虽齐、宋之人，亦莫之闻也，然而臣独知之。臣尝出游于齐，欲委质于公子无知。蹇叔止臣曰： 不可。 臣因去齐，得脱无知之祸。嗣游于周，欲委质于王子颓，蹇叔复止臣曰： 不可。 臣复去周，得脱子颓之祸。后臣归虞，欲委质于虞公，蹇叔又止臣曰： 不可。 臣时贫甚，利其爵禄，姑且留事，遂为晋俘。夫再用其言，以脱于祸，一不用其言，几至杀身，此其智胜于中人远矣。今隐于宋之鸣鹿村，宜速召之。 
穆公乃遣公子絷假作商人，以重币聘蹇叔于宋，百里奚另自作书致意。
公子絷收拾行囊，驾起犊车二乘，径投鸣鹿村来。见数人息耕于陇上，相赓而歌。歌曰：
山之高兮无撵，途之泞兮无烛。<br/>相将陇上兮，泉甘而土沃。<br/>勤吾四体兮，分吾五谷。<br/>三时不害兮，饔飧足。<br/>乐此天命兮无荣辱！
絷在车中，听其音韵，有绝尘之致，乃叹谓御者曰： 古云：里有君子，而鄙俗化。 今入蹇叔之乡，其耕者皆有高遁之风，信乎其贤也。 乃下车，问耕者曰： 蹇叔之居安在？ 耕者曰： 子问之何为？ 
絷曰： 其故人百里奚有书，托吾致之。 
耕者指示曰： 前去竹林深处，左泉右石，中间一小茅庐，乃其所也。 
絷拱手称谢，复登车，行将半里，来至其处。絷举目观看，风景果是幽雅。陇西居士有隐居诗云：
翠竹林中景最幽，人生此乐更何求？<br/>数方白石堆云起，一道清泉接涧流。<br/>得趣猿猴堪共乐，忘机麋鹿可同游。<br/>红尘一任漫天去，高卧先生百不忧。
絷停车于草庐之外，使从者叩其柴扉。有一小童子，启门而问曰： 佳客何来？ 
絷曰： 吾访蹇先生来也。 
童子曰： 吾主不在。 
絷曰： 先生何往？ 
童子曰： 与邻叟观泉于石梁，少顷便回。 
絷不敢轻造其庐，遂坐于石上以待之。
童子将门半掩，自入户内。
须臾之间，见一大汉，浓眉环眼，方面长身，背负鹿蹄二只，从田塍西路而来。絷见其容貌不凡，起身迎之，那大汉即置鹿蹄于地，与絷施礼。絷因叩其姓名，大汉答曰： 某蹇氏，丙名，字白乙。 
絷曰： 蹇叔是君何人？ 
对曰： 乃某父也。 
絷重复施礼，口称： 久仰。 
大汉曰： 足下何人，到此贵干？ 
絷曰： 有故人百里奚，今仕于秦，有书信托某奉候尊公。 
蹇丙曰： 先生请入草堂少坐，吾父即至矣。 言毕，推开双扉，让公子絷先入。蹇丙复取鹿蹄负之，至于草堂。童子收进鹿蹄。蹇丙又复施礼，分宾主坐定。
公子絷与蹇丙谈论些农桑之事，因及武艺，丙讲说甚有次第，絷暗暗称奇，想道： 有其父方有其子，井伯之荐不虚也。 
献茶方罢，蹇丙使童子往门首伺候其父。少顷，童子报曰： 翁归矣！ 
却说蹇叔与邻叟二人，肩随而至，见门前有车二乘，骇曰： 吾村中安得有此车耶？ 蹇丙趋出门外，先道其故。蹇叔同二叟进入草堂，各各相见，叙次坐定。
蹇叔曰： 适小儿言吾弟井伯有书，乞以见示。 公子絷遂将百里奚书信呈上，蹇叔启缄观之，略曰：
奚不听兄言，几蹈虞难。幸秦君好贤，赎奚于牧竖之中，委以秦政。奚自量才智不逮恩兄，举兄同事。秦君敬慕若渴，特命大夫公子絷布币奉迎。惟冀幡然出山，以酬生平未足之志，如兄恋恋山林，奚亦当弃爵禄，相从于鸣鹿之乡矣。
蹇叔曰： 井伯何以见知于秦君也？ 公子絷将百里奚为媵逃楚，秦君闻其贤，以五羊皮赎归始末，叙述一遍： 今寡君欲爵以上卿，井伯自言不及先生，必求先生至秦，方敢登仕。寡君有不腆之币，使絷致命。 言讫，即唤左右于车厢中取出征书礼币，排列草堂之中。
邻叟俱山野农夫，从未见此盛仪，相顾惊骇，谓公子絷曰： 吾等不知贵人至此，有失回避。 
絷曰： 何出此言？寡君望蹇先生之临，如枯苗望雨，烦二位老叟相劝一声，受赐多矣！ 二叟谓蹇叔曰： 既秦邦如此重贤，不可虚贵人来意。 蹇叔曰： 昔虞公不用井伯，以致败亡。若秦君肯虚心仕贤，一井伯已足。老夫用世之念久绝，不得相从，所赐礼币，望乞收回，求大夫善为我辞。 
公子絷曰： 若先生不往，井伯亦必不独留！ 
蹇叔沉吟半晌，叹曰： 井伯怀才未试，求仕已久，今适遇明主，吾不得不成其志。勉为井伯一行，不久仍归耕于此耳！ 
童子报： 鹿蹄已熟！ 
蹇叔命取床头新酿，之以奉客。公子絷西席，二叟相陪，瓦杯木箸，宾主劝酬，欣然醉饱。不觉天色已晚，遂留絷于草堂安宿。
次早，二叟携樽饯行，依前叙坐。良久，公子絷夸白乙之才，亦要他同至秦邦，蹇叔许之。乃以秦君所赠礼币，分赠二叟，嘱咐看觑家间： 此去不久，便再得相叙！ 再吩咐家人： 勤力稼穑，勿致荒芜！ 二叟珍重而别。
蹇叔登车，白乙丙为御。公子絷另自一车，并驾而行。
夜宿晓驰，将近秦郊，公子絷先驱入朝，参谒了秦穆公，言： 蹇先生已到郊外，其子蹇丙亦有挥霍之才，臣并取至，以备任使！ 
穆公大喜，乃命百里奚往迎。
蹇叔既至，穆公降阶加礼，赐坐而问之曰： 井伯数言先生之贤，先生何以教寡人乎？ 
蹇叔对曰： 秦僻在西土，邻于戎、狄，地险而兵强，进足以战，退足以守。所以不列于中华者，威德不及故也！非威何畏，非德何怀，不畏不怀，何以成霸？ 
穆公曰： 威与德，二者孰先？ 
蹇叔对曰： 德为本，威济之；德而不威，其国外削；威而不德，其民内溃。 
穆公曰： 寡人欲布德而立威，何道而可？ 
蹇叔对曰： 秦杂戎俗，民鲜礼教，等威不辨，贵贱不明，臣请为君先教化而后刑罚。教化既行，民知尊敬其上，然后恩施而知感，刑用而知惧，上下之间，如手足头目之相为。管夷吾节制之师，所以号令天下而无敌也！ 
穆公曰： 诚如先生之言，遂可以霸天下乎？ 
蹇叔对曰： 未也！夫霸天下者有三戒：毋贪、毋忿、毋急。贪则多失，忿则多难，急则多蹶。夫审大小而图之，乌用贪；衡彼己而施之，乌用忿；酌缓急而布之，乌用急。君能戒此三者，于霸也近矣！ 
穆公曰： 善哉言乎。请为寡人酌今日之缓急！ 
蹇叔对曰： 秦立国西戎，此祸福之本也。今齐侯已耄，霸业将衰。君诚善抚雍渭之众，以号召诸戎，而征其不服者。诸戎既服，然后敛兵以俟中原之变，拾齐之遗，而布其德义，君虽不欲霸，不可得而辞矣！ 
穆公大悦曰： 寡人得二老，真庶民之长也。 乃封蹇叔为右庶长，百里奚为左庶长，位皆上卿，谓之 二相 。并召白乙丙为大夫。
自二相兼政，立法教民，兴利除害，秦国大治。史官有诗云：
子絷荐奚奚荐叔，转相汲引布秦庭。<br/>但能好士如秦穆，人杰何须问地灵？
穆公见贤才多出于异国，益加采访。公子絷荐秦人西乞术之贤，穆公亦召用之。百里奚素闻晋人繇余负经纶之略，私询于公孙枝。枝曰： 繇余在晋不遇，今已仕于西戎矣。 奚叹惜不已。
却说百里奚之妻杜氏，自从其夫出游，纺绩度日，后遇饥荒，不能存活，携其子趁食他乡。展转流离，遂入秦国，以浣衣为活。其子名视，字孟明，日与乡人打猎角艺，不肯营生，杜氏屡谕不从。及百里奚相秦，杜氏闻其姓名，曾于车中望见，未敢相认。因府中求浣衣妇，杜氏自愿入府浣衣。勤于捣濯，府中人皆喜，然未得见奚之面也。
一日，奚坐于堂上，乐工在庑下作乐，杜氏向府中人曰： 老妾颇知音律，愿引至庑，一听其声。 
府中人引至庑下，言于乐工，问其所习，杜氏曰： 能琴亦能歌。 乃以琴授之。
杜氏援琴而鼓，其声凄怨，乐工俱倾耳静听，自谓不及，再使之歌，杜氏曰： 老妾自流移至此，未尝发声，愿言于相君，请得升堂而歌之。 
乐工禀知百里奚，奚命之立于堂左，杜氏低眉敛袖，扬声而歌，歌曰：
百里奚，五羊皮！<br/>忆别时，烹伏雌，<br/>舂黄齑，炊扊扅。<br/>今日富贵忘我为？
百里奚，五羊皮！<br/>父粱肉，子啼饥，<br/>夫文绣，妻浣衣。<br/>嗟乎！富贵忘我为？
百里奚，五羊皮！<br/>昔之日，君行而我啼；<br/>今之日，君坐而我离。<br/>嗟乎！富贵忘我为？
百里奚闻歌愕然，召至前询之，正其妻也。遂相持大恸，良久，问： 儿子何在？ 杜氏曰： 村中射猎。 使人召之。是日，夫妻父子再得完聚。
穆公闻百里奚妻子俱到，赐以粟千锺，金帛一车。
次日，奚率其子孟明视朝见谢恩，穆公亦拜视为大夫，与西乞术、白乙丙并号将军，谓之 三帅 ，专掌征伐之事。姜戎子吾离，桀骜侵掠，三帅统兵征之，吾离兵败奔晋，遂尽有瓜州之地。
时西戎主赤斑见秦人强盛，使其臣繇余聘秦，以观穆公之为人，穆公与之游于苑囿，登三休之台，夸以宫室苑囿之美。
繇余曰： 君之为此者，役鬼耶，抑役人耶？役鬼劳神，役人劳民。 
穆公异其言，曰： 汝戎夷无礼乐法度，何以为治？ 
繇余笑曰： 礼乐法度，此乃中国所以乱也。自上圣创为文法，以约束百姓，仅仅小治，其后日渐骄淫，借礼乐之名，以粉饰其身；假法度之威，以督责其下。人民怨望，因生篡夺。若戎夷则不然，上含淳德以遇其下，下怀忠信以事其上，上下一体，无形迹之相欺，无文法之相扰，不见其治，乃为至治。 
穆公默然，退而述其言于百里奚。奚对曰： 此晋国之大贤人，臣熟闻其名矣。 
穆公蹴然不悦曰： 寡人闻之： 邻国有圣人，敌国之忧也。 今繇余贤而用于戎，将为秦患奈何？ 
奚对曰： 内史廖多奇智，君可谋之。 穆公即召内史廖，告以其故。
廖对曰： 戎主僻处荒徼，未闻中国之声。君试遗之女乐，以夺其志；留繇余不遣，以爽其期。使其政事怠废，上下相疑。虽其国可取，况其臣乎？ 
穆公曰： 善。 乃与繇余同席而坐，共器而食，居常使蹇叔、百里奚、公孙枝等，轮流作伴，叩其地形险夷，兵势强弱之实，一面装饰美女能音乐者六人，遣内史廖至戎报聘，以女乐献之。戎主赤斑大悦，日听音而夜御女，遂疏于政事。
繇余留秦一年乃归。戎主怪其来迟，繇余曰： 臣日夜求归，秦君固留不遣。 
戎主疑其有二心于秦，意颇疏之。繇余见戎主耽于女乐，不理政事，不免苦口进谏，戎主拒而不纳。穆公因密遣人招之，繇余弃戎归秦，即擢亚卿，与二相同事。繇余遂献伐戎之策，三帅兵至戎境，宛如熟路，戎主赤斑不能抵敌，遂降于秦。后人有诗云：
虞违百里终成虏，戎失繇余亦丧邦。<br/>毕竟贤才能干国，请看齐霸与秦强！
西戎主赤斑，乃诸戎之领袖，向者诸戎俱受服役。及闻赤斑归秦，无不悚惧，纳土称臣者，相继不绝。
穆公论功行赏，大宴群臣，群臣更番上寿，不觉大醉，回宫一卧不醒，宫人惊骇。事闻于外，群臣皆叩宫门问安。世子蔤召太医入宫诊脉，脉息如常，但闭目不能言动。太医曰： 是有鬼神。 
欲命内史廖行祷，内史廖曰： 此是尸厥，必有异梦，须俟其自复，不可惊之，祷亦无益。 
世子蔤守于床席之侧，寝食俱不敢离，直候至第五日，穆公方醒，颡间汗出如雨，连叫： 怪哉！ 
世子蔤跪而问曰： 君体安否，何睡之久也？ 
穆公曰： 顷刻耳。 曰： 君睡已越五日，得无有异梦乎？ 
穆公惊问曰： 汝何以知之？ 
世子蔤曰： 内史廖固言之。 
穆公乃召廖至榻前，言曰： 寡人今者梦一妇人，妆束宛如妃嫔，容貌端好，肌如冰雪，手握天符，言奉上帝之命，来召寡人，寡人从之，忽若身在云中，缥缈无际，至一宫阙，丹青炳焕，玉阶九尺，上悬珠帘，妇人引寡人拜于阶下，须臾帘卷，见殿上黄金为柱，壁衣锦绣，精光夺目，有王者冕旒华衮，凭玉几上坐，左右侍立，威仪甚盛，王者传命： 赐礼！ 有如内侍者，以碧玉斝赐寡人酒，甘香无比，王者以一简授左右，即闻堂上大声呼寡人名曰： 任好听旨，尔平晋乱！ 如是者再。妇人遂教寡人拜谢，复引出宫阙，寡人问妇人何名，对曰： 妾乃宝夫人也，居于太白山之西麓，在君宇下，君不闻乎？妾夫叶君，别居南阳，或一二岁来会妾，君能为妾立祠，当使君霸，传名万载。 寡人因问： 晋有何乱，乃使寡人平之？ 宝夫人曰： 此天机不可预泄。 已闻鸡鸣，声大如雷霆，寡人遂惊觉。不知此何祥也？ 
廖对曰： 晋侯方宠骊姬，疏太子，保无乱乎？天命及君，君之福也！ 
穆公曰： 宝夫人何为者？ 
廖对曰： 臣闻先君文公之时，有陈仓人于土中得一异物，形如满囊，色间黄白，短尾多足，嘴有利喙。陈仓人谋献之先君，中途遇二童子，拍手笑曰： 汝虐于死人，今乃遭生人之手乎？ 陈仓人请问其说，二童子曰： 此物名猬，在地下惯食死人之脑，得其精气，遂能变化，汝谨持之。 猬亦张喙忽作人言曰： 彼二童子者，一雌一雄，名曰陈宝，乃野雉之精，得雄者王，得雌者霸。 陈仓人遂舍猬而逐童子，二童子忽化为雉飞去。陈仓人以告先君，命书其事于简，藏之内府，臣实掌之，可启而视也。夫陈仓正在太白山之西，君试猎于两山之间，以求其迹，则可明矣！ 穆公命取文公藏简观之，果如廖之语，因使廖详记其梦，并藏内府。
次日，穆公视朝，群臣毕贺。穆公遂命驾车，猎于太白山。迤逦而西，将至陈仓山，猎人举网得一雉鸡，玉色无瑕，光采照人，须臾化为石鸡，色光不减，猎者献于穆公。内史廖贺曰： 此所谓宝夫人也。得雌者霸，殆霸征乎？君可建祠于陈仓，必获其福。 
穆公大悦，命沐以兰汤，覆以锦衾，盛以玉匮。即日鸠工伐木，建祠于山上，名其祠曰： 宝夫人祠。 改陈仓山为宝鸡山，有司春秋二祭，每祭之晨，山上闻鸡鸣，其声彻三里之外。间一年或二年，望见赤光长十余丈，雷声殷殷然，此乃叶君来会之期。叶君者，即雄雉之神，所谓别居南阳者也。至四百余年后，汉光武生于南阳，起兵诛王莽，复汉祚，为后汉皇帝，乃是得雄者王之验。
毕竟秦穆公如何定晋乱，再看下回分解。
