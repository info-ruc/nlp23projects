<strong>美人计吴宫宠西施言语科子贡说列国</strong>
话说越王勾践欲访求境内美女，献于吴王，文种献计曰： 愿得王之近竖百人，杂以善相人者，使挟其术，遍游国中，得有色者，而记其人地，于中选择，何患无人。 勾践从其计，半年之中，开报美女，何止二十余人？勾践更使人复视，得尤美者二人，因图其形以进，那二人是谁？西施、郑旦。
那西施乃苧萝山下采薪者之女，其山有东西二村，多施姓者，女在西村，故以西施别之。郑旦亦在西村，与施女毗邻。临江而居，每日相与浣纱于江，红颜花貌，交相映发，不啻如并蒂之芙蓉也。勾践命范蠡各以百金聘之，服以绮罗之衣，乘以重帷之车，国人慕美人之名，争欲识认，都出郊外迎候，道路为之壅塞。范蠡乃停西施、郑旦于别馆，传谕： 欲见美人者，先输金钱一文。 设柜收钱，顷刻而满。
美人登朱楼，凭栏而立，自下望之，飘飘乎天仙之步虚矣。美人留郊外三日，所得金钱无算，悉辇于府库，以充国用。勾践亲送美人别居土城，使老乐师教之歌舞，学习容步，俟其艺成，然后敢进吴邦，时周敬王三十一年，勾践在位之七年也。
先一年，齐景公杵臼薨，幼子荼嗣立。
是年楚昭王轸薨，世子章嗣立。其时楚方多故，而晋政复衰，齐自晏婴之死，鲁因孔子之去，国俱不振，独吴国之强，甲于天下。夫差恃其兵力，有荐食山东之志，诸侯无不畏之。
就中单说齐景公，夫人燕姬有子而夭，诸公子庶出者凡六人，阳生最长，荼最幼。荼之母鬻姒贱而有宠，景公因母及子，爱荼特甚，号为安孺子。景公在位五十七年，年已七十余岁，不肯立世子，欲待安孺子长成，而后立之，何期一病不起，乃属世臣国夏、高张使辅荼为君。大夫陈乞素与公子阳生相结，恐阳生见诛，劝使出避，阳生遂与其子壬及家臣阚止，同奔鲁国。景公果使国、高二氏逐群公子，迁于莱邑。景公薨，安孺子荼既立，国夏、高张左右秉政。
陈乞阳为承顺，中实忌之，遂于诸大夫面前诡言： 高、国有谋，欲去旧时诸臣，改用安孺子之党。 诸大夫信之，皆就陈乞求计，陈乞因与鲍牧倡首，率诸大夫家众，共攻高、国，杀高张，国夏出奔莒国。于是鲍牧为右相，陈乞为左相，立国书、高无平以继二氏之祀。
安孺子年才数岁，言动随人，不能自立。陈乞有心要援立公子阳生，阴使人召之于鲁，阳生夜至齐郊，留阚止与其子壬于郊外，自己单身入城，藏于陈乞家中。陈乞假称祀先，请诸大夫至家，共享祭余，诸大夫皆至。鲍牧别饮于他所，最后方到。陈乞候众人坐定，乃告曰： 吾新得精甲，请共观之。 众皆曰： 愿观。 
于是力士负巨囊自内门出，至于堂前，陈乞手自启囊，只见一个人，从囊中伸头出来，视之，乃公子阳生也，众人大惊。陈乞扶阳生出，南向立，谓诸大夫曰：  立子以长 ，古今通典，安孺子年幼，不堪为君，今奉鲍相国之命，请改事长公子。 
鲍牧睁目言曰： 吾本无此谋，何得相诬？欺我醉耶？ 
阳生向鲍牧揖曰： 废兴之事，何国无之？惟义所在，大夫度义可否，何问谋之有无？ 陈乞不待言终，强拉鲍牧下拜，诸大夫不得已，皆北面稽首。陈乞同诸大夫歃血定盟，车乘已具，齐奉阳生升车入朝，御殿即位，是为悼公。即日迁安孺子于宫外，杀之。悼公疑鲍牧不欲立己，访于陈乞，乞亦忌牧位在己上，遂阴谮牧与群公子有交，不诛牧，国终不靖。于是悼公复诛鲍牧，立鲍息，以存鲍叔牙之祀，陈乞独相齐国。国人见悼公诛杀无辜，颇有怨言。
再说悼公有妹，嫁与邾子益为夫人。益傲慢无礼，与鲁不睦，鲁上卿季孙斯言于哀公，引兵伐邾，破其国，执邾子益，囚于负瑕，齐悼公大怒曰： 鲁执邾君，是欺齐也。 遂遣使乞师于吴，约同伐鲁，夫差喜曰： 吾欲试兵山东，今有名矣！ 遂许齐出师。
鲁哀公大惧，即释放邾子益复归其国，使人谢齐。齐悼公使大夫公孟绰辞于吴王，言： 鲁已服罪，不敢劳大王之军旅。 夫差怒曰： 吴师行止，一凭齐命，吴岂齐之属国耶？寡人当亲至齐国，请问前后二命之故。 叱公孟绰使退。鲁闻吴王怒齐，遂使人送款与吴，反约吴王同伐齐国，夫差欣然即日起师，同鲁伐齐，围其南鄙，齐举国惊惶，皆以悼公无端召寇，怨言益甚。
时陈乞已卒，子陈恒秉政，乘国人不顺，谓鲍息曰： 子盍行大事，外解吴怨，而内以报家门之仇？ 息辞以不能，恒曰： 吾为子行之。 乃因悼公阅师，进鸩酒，毒杀悼公，以疾讣于吴军曰： 上国膺受天命，寡君得罪，遂遘暴疾，上天代大王行诛，幸赐矜恤，勿陨社稷，愿世世服事上国。 夫差乃班师而退。
鲁师亦归。
国人皆知悼公死于非命，因畏爱陈氏，无敢言者。陈恒立悼公之子壬，是为简公，简公欲分陈氏之权，乃以陈恒为右相，阚止为左相。昔人论齐祸皆启于景公，诗曰：
从来溺爱智逾昏，继统如何乱弟昆。<br/>莫怨强臣与强寇，分明自己凿凶门。
时越王教习美女三年，技态尽善，饰以珠幌，坐以宝车，所过街衢，香风闻于远近。又以美婢旋波、夷光等六人为侍女，使相国范蠡进之吴国。夫差自齐回吴，范蠡入见，再拜稽首曰： 东海贱臣勾践，感大王之恩，不能亲率妻妾，伏侍左右，遍搜境内，得善歌舞者二人，使陪臣纳之王宫，以供洒扫之役。 夫差望见，以为神仙之下降也，魂魄俱醉。
子胥谏曰： 臣闻： 夏亡以妹喜，殷亡以妲己，周亡以褒姒。 夫美女者，亡国之物，王不可受！ 夫差曰： 好色，人之同心，勾践得此美女不自用，而进于寡人，此乃尽忠于吴之证也，相国勿疑。 遂受之。
二女皆绝色，夫差并宠爱之，而妖艳善媚，更推西施为首，于是西施独夺歌舞之魁，居姑苏之台，擅专房之宠，出入仪制，拟于妃后。郑旦居吴宫，妒西施之宠，郁郁不得志，经年而死。夫差哀之，葬于黄茅山，立祠祀之，此是后话。
且说夫差宠幸西施，令王孙雄特建馆娃宫于灵岩之上，铜沟玉槛，饰以珠玉，为美人游息之所，建 响屧廊 。何为响屧，屧乃鞋名，凿空廊下之地，将大瓮铺平，覆以厚板，令西施与宫人步屧绕之，铮铮有声，故名响屧，今灵岩寺圆照塔前小斜廊，即其址也。高启《馆娃宫》诗云：
馆娃宫中馆娃阁，画栋侵云峰顶开。<br/>犹恨当时高未极，不能望见越兵来。
王禹偁有《响屧廊》诗云：
廊坏空留响屧名，为因西子绕廊行。<br/>可怜伍相终尸谏，谁记当时曳履声？
山上有玩花池，玩月池，又有井，名吴王井，井泉清碧。西施或照泉而妆，夫差立于旁，亲为理发；又有洞名西施洞，夫差与西施同坐于此。洞外石有小陷，今俗名西施迹；又尝与西施鸣琴于山巅，今有琴台；又令人种香于香山，使西施与美人泛舟采香，今灵岩山南望，一水直如矢，俗名箭泾，即采香泾故处；又有采莲泾，在郡城东南，吴王与西施采莲处。又于城中开凿大濠，自南直北，作锦帆以游，号锦帆泾。高启诗云：
吴王在日百花开，画船载乐洲边来；<br/>吴王去后百花落，歌吹无闻洲寂寞。<br/>花开花落年年春，前后看花应几人？<br/>但见枝枝映流水，不知片片堕行尘！<br/>年年风雨荒台畔，日暮黄鹂肠欲断。<br/>岂惟世少看花人，从来此地无花看！
又城南有长洲苑，为游猎之所；又有鱼城养鱼，鸭城畜鸭，鸡陂畜鸡，酒城造酒。又尝与西施避暑于西洞庭之南湾，湾可十余里，三面皆山，独南面如门阙，吴王曰： 此地可以消夏。 因名消夏湾。张羽又有《苏台歌》云：
馆娃宫中百花开，西施晓上姑苏台。<br/>霞裙翠袂当空举，身轻似展凌风羽。<br/>遥望三江水一杯，两点微茫洞庭树。<br/>转面凝眸未肯回，要见君王射麋处。<br/>城头落日欲栖鸦，下阶戏折棠梨花。<br/>隔岸行人莫倚盼，干将莫邪光粲粲。
夫差自得西施，以姑苏台为家，四时随意出游，弦管相逐，流连忘返，惟太宰嚭、王孙雄常侍左右，子胥求见，往往辞之。
越王勾践闻吴王宠幸西施，日事游乐，复与文种谋之，文种对曰： 臣闻， 国以民为本，民以食为天 ，今岁年谷歉收，粟米将贵，君可请贷于吴，以救民饥，天若弃吴，必许我贷。 勾践即命文种以重币贿伯嚭使引见吴王，吴王召见于姑苏台之宫。文种再拜请曰： 越国洿下，水旱不调，年谷不登，人民饥困，愿从大王乞太仓之谷万石，以救目前之馁，明年谷熟，即当奉偿。 夫差曰： 越王臣服于吴，越民之饥即吴民之饥也，吾何爱积谷，不以救之？ 
时子胥闻越使至，亦随至苏台，得见吴王，及闻许其请谷，复谏曰： 不可，不可，今日之势，非吴有越，即越有吴，吾观越王之遣使者，非真饥困而乞籴也，将以空吴之粟也，与之不加亲，不与未成仇，王不如辞之。 
吴王曰： 勾践囚于吾国，却行马前，诸侯莫不闻知，今吾复其社稷，恩若再生，贡献不绝，岂复有背叛之虞乎？ 
子胥曰： 吾闻越王早朝晏罢，恤民养士，志在报吴，大王又输粟以助之，臣恐麋鹿将游于姑苏之台矣。 
吴王曰： 勾践业已称臣，乌有臣而伐君者？ 
子胥曰： 汤伐桀，武王伐纣，非臣伐君乎？ 
伯嚭从旁叱之曰： 相国出言太甚，吾王岂桀纣之比耶？ 因奏曰： 臣闻葵邱之盟，遏籴有禁，为恤邻也，况越吾贡献之所自出乎？明岁谷熟，责其如数相偿，无损于吴，而有德于越，何惮而不为也？ 
夫差乃与越粟万石，谓文种曰： 寡人逆群臣之议，而输粟于越，年丰必偿，不可失信。 
文种再拜稽首曰： 大王哀越而救其饥馁，敢不如约。 
文种领谷万石，归越，越王大喜，群臣皆呼： 万岁。 勾践即以粟颁赐国中之贫民，百姓无不颂德。
次年，越国大熟，越王问于文种曰： 寡人不偿吴粟，则失信；若偿之，则损越而利吴矣。奈何？ 文种对曰： 宜择精粟，蒸而与之，彼爱吾粟，而用以布种，吾计乃得矣。 越王用其计，以熟谷还吴，如其斗斛之数。吴王叹曰： 越王真信人也。 又见其谷粗大异常，谓伯嚭曰： 越地肥沃，其种甚嘉，可散与吾民植之。 于是国中皆用越之粟种，不复发生，吴民大饥，夫差犹认以为地土不同，不知粟种之蒸熟也，文种之计亦毒矣。此周敬王三十六年事也。
越王闻吴国饥困，便欲兴兵伐吴，文种谏曰： 时未至也，其忠臣尚在。 
越王又问于范蠡，蠡对曰： 时不远矣，愿王益习战以待之。 越王曰： 攻战之具，尚未备乎？ 蠡对曰： 善战者，必有精卒，精卒必有兼人之技，大者剑戟，小者弓弩，非得明师教习，不得尽善，臣访得南林有处女，精于剑戟，又有楚人陈音，善于弓矢，王其聘之。 越王分遣二使，持重币往聘处女及陈音。
单说处女不知名姓，生于深林之中，长于无人之野，不由师傅，自然工于击刺。
使者至南林，致越王之命，处女即随使北行。至山阴道中，遇一白须老翁，立于车前，问曰： 来者莫非南林处女乎？有何剑术，敢受越王之聘？愿请试之。 处女曰： 妾不敢自隐，惟公指教。 老翁即挽林内之竹，如摘腐草，欲以刺处女；竹折，末堕于地，处女即接取竹末，以刺老翁，老翁忽飞上树，化为白猿，长啸一声而去。使者异之。
处女见越王，越王赐坐，问以击刺之道，处女曰： 内实精神，外示安佚，见之如好妇，夺之似猛虎，布形候气，与神俱往，捷若腾兔，追形还影，纵横往来，目不及瞬，得吾道者，一人当百，百人当万，大王不信，愿得试之。 越王命勇士百人，攒戟以刺处女，处女连接其戟而投之，越王乃服。
使教习军士，军士受其教者三千人，岁余，处女辞归南林，越王再使人请之，已不在矣，或曰： 天欲兴越亡吴，故遣神女下授剑术，以助越也。 
再说楚人陈音，以杀人避仇于越。蠡见其射必命中，言于越王，聘为射师。
王问音曰： 请闻弓弩何所而始？ 陈音对曰： 臣闻弩生于弓，弓生于弹，弹生于古之孝子。古者人民朴实，饥食鸟兽，渴饮雾露，死则裹以白茅，投于中野。有孝子不忍见其父母为禽兽所食，故作弹以守之，时为之歌曰： 断木续竹，飞土逐肉。 至神农皇帝兴，弦木为弧，剡木为矢，以立威于四方。有弧父者，生于楚之荆山。生不见父母，自为儿时，习用弓矢，所射无脱。以其道传于羿，羿传于逢蒙，逢蒙传于琴氏，琴氏以为诸侯相伐，弓矢不能制服，乃横弓著臂，施机设枢，加之以力，其名曰弩。琴氏传之楚三侯，楚由是世世以桃弓棘矢，备御邻国。臣之前人，受其道于楚，五世于兹矣。弩之所向，鸟不及飞，兽不及走，惟王试之。 
越王亦遣士三千，使音教习于北郊之外。音授以连弩之法，三矢连续而去，人不能防。三月尽其巧。陈音病死，越王厚葬之，名其山曰陈音山，此是后话。髯仙诗云：
击剑弯弓总为吴，卧薪尝胆泪几枯。<br/>苏台歌舞方如沸，遑问邻邦事有无。
子胥闻越王习武之事，乃求见夫差，流涕而言曰： 大王信越之臣顺，今越用范蠡日夜训练士卒，剑戟弓矢之艺无不精良，一旦乘吾间而入，吾国祸不支矣。王如不信，何不使人察之！ 夫差果使人探听越国，备知处女、陈音之事，回报夫差，夫差谓伯嚭曰： 越已服矣，复治兵欲何为乎？ 嚭对曰： 越蒙大王赐地，非兵莫守，夫治兵，乃守国之常事，王何疑焉？ 夫差终不释然，遂有兴兵伐越之意。
话分两头，再说齐国陈氏世得民心，久怀擅国之志。及陈恒嗣位，逆谋愈急，惮高、国之党尚众，思尽去之，乃奏于简公曰： 鲁邻国而共吴伐齐，此仇不可忘也。 简公信其言，恒因荐国书为大将，高无平、宗楼副之，大夫公孙夏、公孙挥、闾丘明等皆从，悉车千乘，陈恒亲送其师，屯于汶水之上，誓欲灭鲁方还。
时孔子在鲁，删述《诗》《书》。
一日，门人琴牢字子张，自齐至鲁，来见其师。孔子问及齐事，知齐兵在境上，大惊曰： 鲁乃父母之国，今被兵，不可不救！ 因问群弟子： 谁能为某出使于齐，以止伐鲁之兵者？ 子张、子石俱愿往。孔子不许。子贡离席而问曰： 赐可以去乎？ 孔子曰： 可矣。 子贡即日辞行。
至汶上，求见陈恒，恒知子贡乃孔门高弟，此来必有游说之语，乃预作色以待之。
子贡坦然而入，旁若无人。
恒迎入相见，坐定，问曰： 先生此来，为鲁作说客耶？ 
子贡曰： 赐之来，为齐非为鲁也。夫鲁，难伐之国，相国何为伐之？ 
陈恒曰： 鲁何难伐也？ 
子贡曰： 其城薄以卑，其池狭以浅，其君弱，大臣无能，士不习战，故曰 难伐。 为相国计，不如伐吴，吴城高而池广，兵甲精利，又有良将守，此易攻耳。 
恒勃然曰： 子所言难易，颠倒不情，恒所不解。 
子贡曰： 请屏左右，为相国解之。 
恒乃屏去从人，前席请教，子贡曰： 赐闻， 忧在外者攻其弱，忧在内者攻其强。 赐窃窥相国之势，非能与诸大臣共事者也，今破弱鲁以为诸大臣之功，而相国无与焉，诸大臣之势日盛，而相国危矣！若移师于吴，大臣外困于强敌，而相国专制齐国，岂非计之最便乎？ 
陈恒色顿解，欣然问曰： 先生之言，彻恒肺腑，然兵已在汶上，若移而向吴，人将疑我，奈何？ 
子贡曰： 但按兵勿动，赐请南见吴王，使救鲁而伐齐，如是而战吴，不患无词。 陈恒大悦，乃谓国书曰： 吾闻吴将伐齐，吾兵姑驻此，未可轻动，打探吴人动静，须先败吴兵，然后伐鲁。 
国书领诺，陈恒遂归齐国。
再说子贡星夜行至东吴，来见吴王夫差，说曰： 吴、鲁连兵伐齐，齐恨入骨髓，今其兵已在汶上，将以伐鲁，其次必及吴，大王何不伐齐以救鲁？夫败万乘之齐，而收千乘之鲁，威加强晋，吴遂霸矣。 夫差曰： 前者齐许世世服事吴国，寡人以此班师，今朝聘不至，寡人正欲往问其罪，但闻越君勤政训武，有谋吴之心，寡人欲先伐越国，然后及齐未晚。 
子贡曰： 不可，越弱而齐强，伐越之利小，而纵齐之患大，夫畏弱越而避强齐，非勇也；。逐小利而忘大患，非智也。智勇俱失，何以争霸？大王必虑越国，臣请为大王东见越王，使亲櫜革建以从下吏何如？ 
夫差大悦曰： 诚如此，孤之愿也！ 
子贡辞了吴王，东行至越，越王勾践闻子贡将至，使候人预为除道，郊迎三十里，馆之上舍，鞠躬而问曰： 敝邑僻处东海，何烦高贤远辱？ 
子贡曰： 特来吊君。 
勾践再拜稽首曰： 孤闻 祸与福为邻 ，先生下吊，孤之福矣，请闻其说。 
子贡曰： 臣今者见吴王，说以救鲁而伐齐，吴王疑越谋之，其意欲先加诛于越，夫无报人之志，而使人疑之者，拙也；有报人之志，而使人知之者，危也！ 
勾践愕然长跪曰： 先生何以救我？ 
子贡曰： 吴王骄而好佞，宰嚭专而善谗，君以重器悦其心，以卑辞尽其礼，亲率一军，从于伐齐，彼战而不胜，吴自此削矣；若战而胜，必侈然有霸诸侯之心，将以兵临强晋，如此则吴国有间，而越可乘也！ 
勾践再拜曰： 先生之来，实出天赐，如起死人而肉白骨，孤敢不奉教。 乃赠子贡以黄金百镒，宝剑一口，良马二匹。子贡固辞不受，还见吴王，报曰： 越王感大王生全之德，闻大王有疑，意甚悚惧，旦暮遣使来谢矣！ 
夫差使子贡就馆，留五日，越果遣文种至吴，叩首于吴王之前曰： 东海贱臣勾践，蒙大王不杀之恩，得奉宗祀，虽肝脑涂地，未能为报，今闻大王兴大义，诛强救弱，故使下臣种贡上前王所藏精甲二十领，屈卢之矛、步光之剑以贺军吏。勾践请问师期，将悉四境之内，选士三千人，以从下吏，勾践愿披坚执锐，亲受矢石，死无所惧。 
夫差大悦，乃召子贡谓曰： 勾践果信义人也，欲率选士三千，以从伐齐之役，先生以为可否？ 子贡曰： 不可，夫用人之众，又役及其君，亦太过矣，不如许其师而辞其君。 夫差从之。
子贡辞吴，复北往晋国，见晋定公，说曰： 臣闻， 无远虑者，必有近忧。 今吴之战齐有日矣，战而胜，必与晋争伯，君宜修兵休卒以待之。 晋侯曰： 谨受教。 
比及子贡反鲁，齐兵已为吴所败矣。不知吴如何败齐，再看下回分解。
