<strong>诛芈胜叶公定楚灭夫差越王称霸</strong>
话说卫庄公蒯瞆因府藏宝货俱被出公辄取去，谋于浑良夫，良夫曰： 太子疾与亡君，皆君之子，君何不以择嗣召之，亡君若归，器可得也。： 
有小竖闻其语，私告于太子疾，疾使壮士数人，载豭从己，乘间劫庄公，使歃血立誓，勿召亡君，且必杀浑良夫。庄公曰： 勿召辄易耳，业与良夫有盟在前，免其三死，奈何？： 太子疾曰： 请俟四罪，然后杀之！ 庄公许诺。
未几，庄公新造虎幕，召诸大夫落成。浑良夫紫衣狐裘而至，袒裘不释剑而食。太子疾使力士牵良夫以退，良夫曰： 臣何罪？： 太子疾数之曰： 臣见君有常服，侍食必释剑。尔紫衣，一罪也；狐裘，二罪也；不释剑，三罪也。： 良夫呼曰： 有盟免三死。 疾曰： 亡君以子拒父，大逆不孝，汝欲召之，非四罪乎？： 良夫不能答，俯首受刑。
他日，庄公梦厉鬼被发北面而噪曰： 余为浑良夫，叫天无辜！ 庄公觉，使卜大夫胥弥赦占之，曰： 不害也。： 既辞出，谓人曰： 冤鬼为厉，身死国危，兆已见矣。： 遂逃奔宋。
蒯瞆立二年，晋怒其不朝，上卿赵鞅帅师伐卫，卫人逐庄公，庄公奔戎国，戎人杀之，并杀太子疾，国人立公子般师。齐陈恒帅师救卫，执般师立公子起。卫大夫石圃逐起，复迎出公辄为君。辄既复国，逐石圃，诸大夫不睦于辄，逐辄奔越。国人立公子默，是为悼公。自是卫臣服于晋，国益微弱，依赵氏，此段话搁过不提。
再说白公胜自归楚国，每念郑人杀父之仇，思以报之。只为伍子胥是白公胜的恩人，子胥前已赦郑，况郑服事昭王，不敢失礼，故胜含忍不言。及昭王已薨，令尹子西、司马子期奉越女之子章即位，是为惠王。白公胜自以故太子之后，冀子西召己，同秉楚政。子西竟不召，又不加禄，心怀怏怏。
及闻子胥已死，曰： 报郑此其时矣！ 使人请于子西曰： 郑人肆毒于先太子，令尹所知也。父仇不报，无以为人，令尹倘哀先太子之无辜，发一旅以声郑罪，胜愿为前驱，死无所恨。： 子西辞曰： 新王方立，楚国未定，子姑待我。： 
白公胜乃托言备吴，使心腹家臣石乞筑城练兵，盛为战具。复请于子西，愿以私卒为先锋伐郑，子西许之。
尚未出师，晋赵鞅以兵伐郑，郑请救于楚，子西帅师救郑，晋兵乃退。子西与郑定盟班师，白公怒曰： 不伐郑而救郑，令尹欺我甚矣，当先杀令尹，然后伐郑。： 
召其宗人白善于澧阳，善曰： 从子而乱其国，则不忠于君；背子而发其私，则不仁于族。： 遂弃禄，筑圃灌园终其身，楚人因名其圃曰 白善将军药圃： 。
白公闻白善不来，怒曰： 我无白善，遂不能杀令尹耶？ 即召石乞议曰： 令尹与司马各用五百人，足以当之否？ 石乞曰： 未足也，市南有勇士熊宜僚者，若得此人，可当五百人之用。： 
白公乃同石乞造于市南，见熊宜僚，宜僚大惊曰： 王孙贵人，奈何屈身至此？： 白公曰： 某有事，欲与子谋之。： 遂告以杀子西之事，宜僚摇首曰： 令尹有功于国而无仇于僚，僚不敢奉命，： 白公怒，拔剑指其喉曰： 不从，先杀汝，： 宜僚面不改色，从容对曰： 杀一宜僚，如去蝼蚁，何以怒为？： 
白公乃投剑于地，叹曰： 子真勇士，吾聊试子耳，： 即以车载回，礼为上宾，饮食必共，出入必俱，宜僚感其恩，遂以身许白公。
及吴王夫差会黄池时，楚国畏吴之强，戒饬边人，使修儆备，白公胜托言吴兵将谋袭楚，乃反以兵袭吴边境，颇有所掠，遂张大其功，只说： 大败吴师，得其铠仗兵器若干，欲亲至楚庭献捷，以张国威。： 子西不知其计，许之。白公悉出自己甲兵，装作卤获百余乘，亲率壮士千人，押解入朝献功。
惠王登殿受捷，子西、子期侍立于旁，白公胜参见已毕，惠王见阶下立著两筹好汉，全身披挂，问： 是何人？： 胜答曰： 此乃臣部下将士石乞、熊宜僚，伐吴有功者。： 遂以手招二人。二人举步，方欲升阶，子期喝曰： 吾王御殿，边臣只许在下叩头，不得升阶！： 石乞、熊宜僚那肯听从，大踏步登阶，子期使侍卫阻之，熊宜僚用手一拉，侍卫东倒西歪，二人径入殿中，石乞拔剑来砍子西，熊宜僚拔剑来砍子期。白公大喝，： 众人何不齐上，： 壮士千人，齐执兵器，蜂拥而登，白公绑住惠王，不许转动，石乞生缚子西，百官皆惊散。
子期素有勇力，遂拔殿戟，与宜僚交战，宜僚弃剑，前夺子期之戟，子期拾剑，以劈宜僚，中其左肩，宜僚亦刺中子期之腹，二人兀自相持不舍，搅做一团，死于殿庭。子西谓胜曰： 汝糊口吴邦，我念骨肉之亲，召汝还国，封为公爵，何负于汝而反耶？： 胜曰： 郑杀吾父，汝与郑讲和，汝即郑也，吾为父报仇，岂顾私恩哉？： 子西叹曰： 悔不听沈诸梁之言也，： 白公胜手剑斩子西之头，陈其尸于朝。
石乞曰： 不弑王，事终不济。： 胜曰： 孺子者何罪？废之可也。： 乃拘惠王于高府，欲立王子启为王，启固辞，遂杀之。石乞又劝胜自立，胜曰： 县公尚众，当悉召之，： 乃屯兵于太庙。
大夫管修率家甲往攻白公，战三日，修众败被杀；圉公阳乘间使人掘高府之墙为小穴，夜潜入，负惠王以出，匿于昭夫人之宫。
叶公沈诸梁闻变，悉起叶众，星夜至楚。
及郊，百姓遮道迎之，见叶公未曾甲胄，讶曰： 公胡不胄？国人望公之来，如赤子之望父母，万一盗贼之矢，伤害于公，民何望焉？： 叶公乃披挂戴胄而进。将近都城，又遇一群百姓，前来迎接，见叶公戴胄，又讶曰： 公胡胄，国人望公之来，如凶年之望谷米，若得见公之面，犹死而得生也，虽老稚，谁不为公致死力者？奈何掩蔽其面，使人怀疑，无所用力乎？ 叶公乃解胄而进。
叶公知民心附己，乃建大旆于车，箴尹固因白公之召，欲率私属入城，既见大旗上 叶 字，遂从叶公守城。兵民望见叶公来到，大开城门，以纳其众。叶公率国人攻白公胜于太庙，石乞兵败，扶胜登车，逃往龙山，欲适他国。
未定，叶公引兵追至，胜自缢而死，石乞埋尸于山后，叶公兵至，生擒石乞，问： 白公何在？： 对曰： 已自尽矣！： 又问： 尸在何处？： 石乞坚不肯言，叶公命取鼎镬，扬火沸汤，置于乞前，谓曰： 再不言，当烹汝！： 石乞自解其衣，笑曰： 事成贵为上卿，事不成则就烹，此乃理之当然也，吾岂肯卖死骨以自免乎？ 遂跳入镬中，须臾糜烂，胜尸竟不知所在。
石乞虽所从不正，亦好汉也。
叶公迎惠王复位。
时陈国乘楚乱，以兵侵楚，叶公请于惠王，帅师伐陈，灭之。以子西之子宁嗣为令尹，子期之子宽嗣为司马，自己告老归叶，自此楚国危而复安，此周敬王四十二年事也。
是年，越王勾践探听得吴王自越兵退后，荒于酒色，不理朝政，况连岁凶荒，民心愁怨，乃复悉起境内士卒，大举伐吴。
方出郊，于路上见一大蛙，目睁腹涨似有怒气，勾践肃然，凭轼而起，左右问曰： 君何敬？： 勾践曰： 吾见怒蛙如欲斗之士，是以敬之。： 军中皆曰： 吾王敬及怒蛙，吾等受数年教训，岂反不如蛙乎？ 于是交相劝勉，以必死为志。
国人各送其子弟于郊境之上，皆泣涕诀别相语曰： 此行不灭吴，不复相见！： 勾践复诏于军曰： 父子俱在军中者，父归；兄弟俱在军中者，兄归；有父母无昆弟者，归养；有疾病不能胜兵者，以告，给医药糜粥。： 军中感越王爱才之德，欢声如雷。
行及江口，斩有罪者以申军法，军心肃然。
吴王夫差闻越兵再至，亦悉起士卒，迎敌于江上。越兵屯于江南，吴兵屯于江北。
越王将大军分为左右二阵，范蠡率右军，文种率左军，君子之卒六千人，从越王为中阵。明日，将战于江中，乃于黄昏左侧，令左军衔枚，溯江而上五里，以待吴兵，戒以夜半鸣鼓而进；复令右军衔枚，逾江十里，只等左军接战，右军上前夹攻，各用大鼓，务使鼓声震闻远近。
吴兵至夜半，忽闻鼓声震天，知是越军来袭，仓皇举火，尚未看得明白，远远的鼓声又起，两军相应，合围拢来，夫差大惊，急传令分军迎战，不期越王潜引私卒六千，金鼓不鸣，于黑暗中径冲吴中军。此时天色尚未明，但觉前后左右中央尽是越军，吴兵不能抵当，大败而走。
勾践率三军紧紧追之，及于笠泽，复战，吴师又败，一连三战三北，名将王子姑曹、胥门巢等俱死，夫差连夜遁回，闭门自守。
勾践从横山进兵，即今越来溪是也，筑一城于胥门之外，谓之越城，欲以困吴。
越王围吴多时，吴人大困，伯嚭托疾不出，夫差乃使王孙骆肉袒膝行而前，请成于越王，曰： 孤臣夫差异日得罪于会稽，夫差不敢逆命，得与君王结成以归，今君王举兵而诛孤臣，孤臣意者亦望君王如会稽之赦罪。： 勾践不忍其言，意欲许之，范蠡曰： 君王早朝晏罢，谋之二十年，奈何垂成而弃之！： 遂不准其行成。吴使往返七次，种、蠡坚执不肯。
遂鸣鼓攻城，吴人不能复战。
种、蠡商议欲毁胥门而入，其夜望见吴南城上有伍子胥头，巨若车轮，目若耀电，须发四张，光射十里，越将士无不畏惧，暂且屯兵。至夜半，暴风从南门而起，疾雨如注，雷轰电掣，飞石扬沙，疾于弓弩，越兵遭者不死即伤，船索俱解，不能连属。范蠡、文种情急，乃肉袒冒雨，遥望南门，稽颡谢罪。良久，风息雨止，种、蠡坐而假寐，以待天明。
梦见子胥乘白马素车而至，衣冠甚伟，俨如生时，开言曰： 吾前知越兵必至，故求置吾头于东门，以观汝之入吴，吴王置吾头于南门，吾忠心未绝，不忍汝从吾头下而入，故为风雨，以退汝军，然越之有吴，此乃天定，吾安能止哉？汝如欲入，更从东门，我当为汝开道，贯城以通汝路。： 二人所梦皆同，乃告于越王，使士卒开渠，自南而东，将及蛇匠二门之间，忽然太湖水发，自胥门汹涌而来，波涛冲击，竟将罗城荡开一大穴，有鱄鮾无数，随涛而入，范蠡曰： 此子胥为我开道也！ 遂驱兵入城，其后因穴为门，名曰 鱄鮾门 。因水多葑草，又名葑门，其水名葑溪，此乃子胥显灵古迹也。
夫差闻越兵入城，伯嚭已降，遂同王孙骆及其三子，奔于阳山，昼驰夜走，腹馁口饥，目视昏眩，左右挼得生稻，剥之以进，吴王嚼之，伏地掬饮沟中之水，问左右曰： 所食者，何物也？： 左右对曰： 生稻。： 夫差曰： 此公孙圣所言， 不得火食走章皇 也。： 王孙骆曰： 饱食而去，前有深谷，可以暂避。： 夫差曰： 妖梦已准，死在旦夕，暂避何为？： 乃止于阳山，谓王孙骆曰： 吾前戮公孙圣，投于此山之巅，不知尚有灵响否？： 骆曰： 王试呼之。： 夫差乃大呼曰： 公孙圣！： 山中亦应曰： 公孙圣！： 三呼而三应，夫差心中恐惧，乃迁于干隧。
勾践率千人追至，围之数重，夫差作书，系于矢上，射入越军，军人拾取呈上，种、蠡二人同启，视其词曰： 吾闻 狡兔死而良犬烹 ，敌国如灭，谋臣必亡，大夫何不存吴一线，以自为余地？： 
文种亦作书系矢而答之曰： 吴有大过者六，戮忠臣伍子胥，大过一也；以直言杀公孙圣，大过二也；太宰谗佞，而听用之，大过三也；齐、晋无罪，数伐其国，大过四也；吴、越同壤而侵伐，大过五也；越亲戕吴之前王，不知报仇，而纵敌贻患，大过六也。有此六大过，欲免于亡，得乎？昔天以越赐吴，吴不肯受；今天以吴赐越，越其敢违天之命？： 
夫差得书，读至第六款大过，垂泪曰： 寡人不诛勾践，忘先王之仇，为不孝之子，此天之所以弃吴也！： 王孙骆曰： 臣请再见越王而哀恳之！： 夫差曰： 寡人不愿复国，若许为附庸，世世事越，固所愿矣！： 
骆至越军，种、蠡拒之不得入。勾践望见吴使者泣涕而去，意颇怜之，使人谓吴王曰： 寡人念君昔日之情，请置君于甬东，给夫妇五百家，以终王之世。： 夫差含泪而对曰： 君王幸赦吴，吴亦君之外府也。若覆社稷，废宗庙，而以五百家为？臣，孤老矣，不能从编氓之列，孤有死耳！： 
越使者去，夫差犹未肯自裁，勾践谓种、蠡曰： 二子何不执而诛之，： 种、蠡对曰： 人臣不敢加诛于君，愿主公自命之。天诛当行，不可久稽！： 勾践乃仗 步光 之剑，立于军前，使人告吴王曰： 世无万岁之君，总之一死，何必使吾师加刃于王耶？： 
夫差乃太息数声，四顾而望，泣曰： 吾杀忠臣子胥、公孙圣，今自杀晚矣！： 谓左右曰： 使死者有知，无面目见子胥、公孙圣于地下，必重罗三幅，以掩吾面！： 言罢，拔佩剑自刎。王孙骆解衣以覆吴王之尸，即以组带自缢于傍。
勾践命以侯礼葬于阳山，使军士每人负土一蔂，须臾，遂成大冢，流其三子于龙尾山，后人名其里为吴山里。诗人张羽有诗叹曰：
荒台独上故城西，辇路凄凉草木悲。<br/>废墓已无金虎卧，坏墙时有夜乌啼。<br/>采香径断来麋鹿，响屧廊空变黍离。<br/>欲吊伍员何处所？淡烟斜月不堪题！
杨诚斋《苏台吊古》诗云：
插天四塔云中出，隔水诸峰雪后新。<br/>道是远瞻三百里，如何不见六千人？
胡曾先生咏史诗云：
吴王恃霸逞雄才，贪向姑苏醉绿醅。<br/>不觉钱塘江上月，一宵西送越兵来。
元人萨都剌诗云：
阊门杨柳自春风，水殿幽花泣露红。<br/>飞絮年年满城郭，行人不见馆娃宫。
唐人陆龟蒙咏西施云：
半夜娃宫作战场，血腥犹杂宴时香。<br/>西施不及烧残蜡，犹为君王泣数行。
再说越王入姑苏城，据吴王之宫，百官称贺，伯嚭亦在其列，恃其旧日周旋之恩，面有德色，勾践谓曰： 子，吴太宰也，寡人敢相屈乎，汝君在阳山，何不从之！ 伯嚭惭而退，勾践使力士执而杀之，灭其家，曰： 吾以报子胥之忠也！ 
勾践抚定吴民，乃以兵北渡江淮，与齐、晋、宋、鲁诸侯，会于舒州，使人致贡于周。
时周敬王已崩，太子名仁嗣位，是为元王。元王使人赐勾践衮冕、圭璧、彤弓、弧矢，命为东方之伯。勾践受命，诸侯悉遣人致贺。
其时楚灭陈国，惧越兵威，亦遣使修聘。勾践割淮上之地以与楚，割泗水之东、地方百里以与鲁，以吴所侵宋地归宋。诸侯悦服，尊越为霸。
越王还吴国，遣人筑贺台于会稽，以盖昔日被栖之耻，置酒吴宫文台之上，与群臣为乐。命乐工作《伐吴》之曲，乐师引琴而鼓之，其词曰： 吾王神武蓄兵威，欲诛无道当何时？大夫种蠡前致词：吴杀忠臣伍子胥，今不伐吴又何须？良臣集谋迎天禧，一战开疆千里余。恢恢功业勒常彝，赏无所吝罚不违。君臣同乐酒盈卮。： 台上群臣大悦而笑。惟勾践面无喜色。
范蠡私叹曰： 越王不欲功归臣下，疑忌之端已见矣！： 
次日，入辞越王曰： 臣闻 主辱臣死 。向者，大王辱于会稽，臣所以不死者，欲隐忍成越之功也。今吴已灭矣，大王倘免臣会稽之诛，愿乞骸骨，老于江湖。： 越王恻然，泣下沾衣，言曰： 寡人赖子之力，以有今日，方思图报，奈何弃寡人而去乎？留则与子共国，去则妻子为戮！： 蠡曰： 臣则宜死，妻子何罪，死生惟王，臣不顾矣！ 是夜，乘扁舟出齐女门，涉三江，入五湖，至今齐门外有地名蠡口，即范蠡涉三江之道也。
次日，越王使人召范蠡，蠡已行矣，越王愀然变色，谓文种曰： 蠡可追乎？ 文种曰： 蠡有鬼神不测之机，不可追也。： 
种既出，有人持书一封投之，种启视，乃范蠡亲笔，其书曰：
子不记吴王之言乎？ 狡兔死，走狗烹；敌国破，谋臣亡。： 越王为人，长颈鸟喙，忍辱妒功，可与共患难，不可与共安乐。子今不去，祸必不免。
文种看罢，欲召送书之人，已不知何往矣。种怏怏不乐，然犹未深信其言，叹曰： 少伯何虑之过乎？ 过数日，勾践班师回越，携西施以归。越夫人潜使人引出，负以大石，沉于江中，曰： 此亡国之物，留之何为？： 后人不知其事，讹传范蠡载入五湖，遂有 载去西施岂无意，恐留倾国误君王 之句，按范蠡扁舟独往，妻子且弃之，况吴宫宠妃，何敢私载乎？又有言范蠡恐越王复迷其色，乃以计沉之于江，此亦谬也。罗隐有诗辨西施之冤云：
家国兴亡自有时，时人何苦咎西施？<br/>西施若解亡吴国，越国亡来又是谁？
再说越王念范蠡之功，收其妻子，封以百里之地，复使良工铸金，象范蠡之形，置之座侧，如蠡之生也。
却说范蠡自五湖入海，忽一日，使人取妻子去，遂入齐，改名曰鸱夷子皮，仕齐为上卿。未几，弃官隐于陶山，畜五牝，生息获利千金，自号曰陶朱公，后人所传《致富奇书》，云是陶朱公之遗术也。其后吴人祀范蠡于吴江，与晋张翰、唐陆龟蒙为 三高祠 ，宋人刘寅有诗云：
人谓吴痴信不虚，建崇越相果何如？<br/>千年亡国无穷恨，只合江边祀子胥。
勾践不行灭吴之赏，无尺土寸地分授，与旧臣疏远，相见益稀。计倪佯狂辞职，曳庸等亦多告老，文种心念范蠡之言，称疾不朝。越王左右有不悦文种者，谮于王曰： 种自以功大赏薄，心怀怨望，故不朝耳。 越王素知文种之才能，以为灭吴之后，无所用之，恐其一旦为乱，无人可制，欲除之，又无其名。
其时鲁哀公与季、孟、仲三家有隙，欲借越兵伐鲁，以除去三家，乃借朝越为名，来至越国，勾践心虞文种，故不为发兵，哀公遂死于越。
再说越王忽一日往视文种之疾，种为病状，强迎王入，王乃解剑而坐，谓曰： 寡人闻之， 志士不忧其身之死，而忧其道之不行。 子有七术，寡人行其三，而吴已破灭，尚有四术，安所用之？ 种对曰： 臣不知所用也。 越王曰： 愿以四术，为我谋吴之前人于地下可乎？ 言毕，即升舆而去，遗下佩剑于座，种取视之，剑匣有 属镂 二字，即夫差赐子胥自刭之剑也。
种仰天叹曰： 古人云： 大德不报 ，吾不听范少伯之言，乃为越王所戮，岂非愚哉？： 复自笑曰： 百世而下，论者必以吾配子胥，亦复何恨？： 遂伏剑而死，越王知种死，乃大喜，葬种于卧龙山，后人因名其山曰种山。
葬一年，海水大发，穿山胁，冢忽崩裂，有人见子胥同文种前后逐浪而去，今钱塘江上，海潮重叠，前为子胥，后乃文种也，髯翁有《文种赞》曰：
忠哉文种，治国之杰！<br/>三术亡吴，一身殉越。<br/>不共蠡行，宁同胥灭。<br/>千载生气，海潮叠叠。
勾践在位二十七年而薨，周元王之七年也。
其后子孙，世称为霸。
话分两头，却说晋国六卿，自范、中行二氏灭后，止存智、赵、魏、韩四卿。智氏、荀氏因与范氏同出于荀虒，欲别其族，乃循智虒之旧，改称智氏。
时智瑶为政，号为智伯。四家闻田氏弑君专国，诸侯莫讨，于是私自立议，各择便据地，以为封邑。晋出公之邑反少于四卿，无可奈何。
就中单表赵简子名鞅，有子数人，长子名伯鲁，其最幼者，名无恤，乃贱婢所生，有善相人者，姓姑布名子卿，至于晋，鞅召诸子使相之，子卿曰： 无为将军者。： 鞅叹曰： 赵氏其灭矣！： 子卿曰： 吾来时遇一少年在途，相从者皆君府中人，此得非君之子耶？： 鞅曰： 此吾幼子无恤，所出甚贱，岂足道哉？： 子卿曰： 天之所废，虽贵必贱；天之所兴，虽贱必贵，此子骨相。似异诸公子，吾未得详视之，君可召之。： 鞅使人召无恤至，子卿望见，遽起拱立曰： 此真将军矣！： 鞅笑而不答。
他日悉召诸子，叩其学问，无恤有问必答，条理分明，鞅始知其贤。乃废伯鲁而立无恤为适子。
一日，智伯怒郑之不朝，欲同赵鞅伐郑，鞅偶患疾，使无恤代将以往，智伯以酒灌无恤，无恤不能饮，智伯醉而怒，以酒斝投无恤之面，面伤出血，赵氏将士俱怒，欲攻智伯，无恤曰： 此小耻，吾姑忍之。： 智伯班师回晋，反言无恤之过，欲鞅废之，鞅不从。无恤自此与智伯有隙。
赵鞅病笃，谓无恤曰： 异日晋国有难，惟晋阳可恃，汝可识之。： 言毕，遂卒，无恤代立，是为赵襄子，此乃周贞定王十一年之事。
时晋出公愤四卿之专，密使人乞兵于齐、鲁，请伐四卿。齐田氏、鲁三家反以其谋告于智伯，智伯大怒，同韩康子虎，魏桓子驹，赵襄子无恤，合四家之众，反伐出公，出公出奔于齐。智伯立昭公之曾孙骄为晋君，是为哀公。自此晋之大权，尽归于智伯瑶。瑶遂有代晋之志，召集家臣商议。毕竟智伯成败如何？且看下回分解。
