<strong>马陵道万弩射庞涓咸阳市五牛分商鞅</strong>
话说庞涓同太子申起兵伐韩，行过外黄，有布衣徐生请见太子。太子问曰： 先生辱见寡人，有何见谕？ 徐生曰： 太子此行，将以伐韩也，臣有百战百胜之术于此，太子欲闻之否？ 申曰： 此寡人所乐闻也。 徐生曰： 太子自度富有过于魏，位有过于王者乎？ 申曰： 无以过矣！ 徐生曰： 今太子自将而攻韩，幸而胜，富不过于魏，位不过于王也；万一不胜，将若之何？夫无不胜之害，而有称王之荣，此臣所谓百战百胜者也。 申曰： 善哉！寡人请从先生之教，即日班师。 
徐生曰： 太子虽善吾言，必不行也。夫一人烹鼎，众人啜汁。今欲啜太子之汁者甚众，太子即欲还，其谁听之！ 徐生辞去。太子出令欲班师，庞涓曰： 大王以三军之寄，属于太子，未见胜败，而遽班师，与败北何异？ 诸将皆不欲空还，太子申不能自决，遂引兵前进，直造韩都。
韩昭侯遣人告急于齐，求其出兵相救。
齐宣王大集群臣，问以： 救韩与不救，孰是孰非？ 
相国驺忌曰： 韩、魏相并，此邻国之幸也，不如勿救。 田忌、田婴皆曰： 魏胜韩，则祸必及于齐，救之为是。 孙膑独嘿然无语。宣王曰： 军师不发一言，岂救与不救，二策皆非乎？ 孙膑对曰： 然也。夫魏国自恃其强，前年伐赵，今年伐韩，其心亦岂须臾忘齐哉？若不救，是弃韩以肥魏，故言不救者非也；魏方伐韩，韩未敝而吾救之，是我代韩受兵，韩享其安，而我受其危，故言救者亦非也。 宣王曰： 然则何如？ 孙膑对曰： 为大王计，宜许韩必救，以安其心；韩知有齐救，必悉力以拒魏，魏亦必悉力以攻韩，吾俟魏之敝，徐引兵而往，攻敝魏以存危韩，用力少而见功多，岂不胜于前二策耶？ 宣王鼓掌称善，遂许韩使，言： 齐救旦暮且至。 
韩昭侯大喜，乃悉力拒魏，前后交锋五六次，韩皆不胜，复遣使往齐，催趱救兵。
齐复用田忌为大将，田婴副之，孙子为军师，率车五百乘救韩。田忌又欲望韩进发，孙膑曰： 不可，不可！吾向者救赵，未尝至赵；今救韩，奈何往韩乎？ 田忌曰： 军师之意，将欲如何？ 孙膑曰： 夫解纷之术，在攻其所必救。今日之计，惟有直走魏都耳！ 田忌从之，乃令三军齐向魏邦进发。
庞涓连败韩师，将逼新都，忽接本国警报，言： 齐兵复寇魏境，望元帅作速班师。 庞涓大惊，即时传令去韩归魏，韩兵亦不追赶。孙膑知庞涓将至，谓田忌曰： 三晋兵素悍勇而轻齐，齐号为怯，善战者因其势而利导之。《兵法》云： 百里而趋利者蹶上将，五十里而趋利者军半至。 吾军远入魏地，宜诈为弱形以诱之！ 田忌曰： 诱之如何？ 孙膑曰： 今日当作十万灶，明后日以渐减去，彼见军灶顿减，必谓吾兵怯战，逃亡过半，将兼程逐利，其气必骄，其力必疲，吾因以计取之！ 田忌从其计。
再说庞涓兵望西南而行，心念韩兵屡败，正好征进，却被齐人侵扰，毁其成功，不胜之忿。及至魏境，知齐兵已前去了。遗下安营之迹，地甚宽广，使人数其灶，足有十万，惊曰： 齐兵之众如此，不可轻敌也。 明日又至前营，查其灶仅五万有余，又明日，灶仅三万。涓以手加额曰： 此魏王之洪福矣。 太子申问曰： 军师未见敌形，何喜形于色？ 涓答曰： 某固知齐人素怯，今入魏地才三日，士卒逃亡已过半了，尚敢操戈相角乎？ 太子申曰： 齐人多诈，军师须十分在意！ 
庞涓曰： 田忌等今番自来送死，涓虽不才，愿生擒忌等，以雪桂陵之耻！ 当下传令，选精锐二万人，与太子申分为二队，倍日并行，步军悉留在后，使庞葱率领徐进。
孙膑时刻使人探听庞涓消息，回报： 魏兵已过沙鹿山，不分早夜，兼程而进。 孙膑屈指计程，日暮必至马陵。
那马陵道在两山中间，溪谷深隘，堪以伏兵。
道傍树木丛密，膑只拣绝大一株留下，余树尽皆砍倒，纵横道上以塞其行，却将那大树向东树身砍白，用黑煤大书六字云： 庞涓死此树下。 上面横书四字云： 军师孙示 ，令部将袁达，独孤陈各选弓弩手五千，左右埋伏，吩咐： 但看树下火光起时，一齐发弩！ 
再令田婴引兵一万，离马陵三里埋伏，只待魏兵已过，便从后截杀。
分拨已定，自与田忌引兵远远屯扎，准备接应。
再说庞涓一路打听齐兵过去不远，恨不能一步赶著，只顾催趱，来到马陵道时，恰好日落西山。其时十月下旬，又无月色，前军回报： 有断木塞路，难以进前。 庞涓叱曰： 此齐兵畏吾蹑其后，故设此计也！ 正欲指麾军士搬木开路，忽抬头看见树上砍白处，隐隐有字迹，但昏黑难辨，命小军取火照之。众军士一齐点起火来，庞涓于火光之下，看得分明，大惊曰： 吾中刖夫之计矣！ 急教军士： 速退！ 
说犹未绝，那袁达、独孤陈两支伏兵，望见火光，万弩齐发，箭如骤雨，军士大乱。庞涓身带重伤，料不能脱，叹曰： 吾恨不杀此刖夫，遂成竖子之名。 即引佩剑自刎其喉而绝。庞英亦中箭身亡，军士射死者，不计其数。史官有诗云：
昔日伪书奸似鬼，今宵伏弩妙如神。<br/>相交须是怀忠信，莫学庞涓自陨身！
昔庞涓下山时，鬼谷曾言： 汝必以欺人之事，还被人欺。 庞涓用假书之事，欺孙膑而刖之，今日亦受孙膑之欺，堕其减灶之计。鬼谷又言： 遇马而瘁。 果然死于马陵，计庞涓仕魏至身死，刚十二年，应花开十二朵之兆，始见鬼谷之占，纤微必中，神妙不测。
时太子申在后队，闻前军有失，慌忙屯扎住不行，不提防田婴一军反从后面杀到，魏兵心胆俱裂，无人敢战，各自四散逃生。太子申势孤力寡，被田婴生擒，缚置车中，田忌和孙膑统大军接应，杀得魏军尸横遍野，轻重军器尽归于齐。田婴将太子申献功，袁达、独孤陈将庞涓父子尸首献功，孙膑手斩庞涓之头，悬于车上。
齐军大胜，奏凯而还。其夜太子申惧辱，亦自刎而死。孙膑叹息不已。
大军行至沙鹿山，正逢庞葱步军，孙膑使人挑庞涓之头示之，步军不战而溃，庞葱下车叩头乞命，田忌欲并诛之，孙膑曰： 为恶者止庞涓一人，其子且无罪，况其侄乎？ 乃将太子申及庞英二尸交付庞葱，教他回报魏王： 速速上表朝贡，不然，齐兵再至，宗社不保。 庞葱喏喏连声而去。此周显王二十八年事也。
田忌等班师回国，齐宣王大喜，设宴相劳，亲为田忌、田婴、孙膑把盏，相国驺忌自思昔日私受魏赂，欲陷田忌之事，未免于心有愧，遂称病笃，使人缴还相印。齐宣王遂拜田忌为相国，田婴为将军。
孙膑军师如故，加封大邑，孙膑固辞不受，手录其祖孙武《兵书》十三篇，献于宣王曰： 臣以废人，过蒙擢用，今上报主恩，下酬私怨，于愿足矣。臣之所学，尽在此书，留臣亦无用，愿得闲山一片，为终老之计。 
宣王留之不得，乃封以石闾之山。孙膑住山岁余，一夕忽不见，或言鬼谷先生度之出世矣，此是后话。武成王庙有《孙子赞》云：
孙子知兵，翻为盗憎，<br/>刖足衔冤，坐筹运能。<br/>救韩攻魏，雪耻扬灵，<br/>功成辞赏，遁迹藏名。<br/>揆之祖武，何愧典型！
再说齐宣王将庞涓之首，悬示国门，以张国威，使人告捷于诸侯。诸侯无不耸惧，韩、赵二君尤感救兵之德，亲来朝贺。宣王欲与韩、赵合兵攻魏，魏惠王大恐，亦遣使通和，请朝于齐，齐宣王约会三晋之君，同会于博望城，韩、赵、魏无敢违者，三君同时朝见，天下荣之。
宣王遂自恃其强，耽于酒色，筑雪宫于城内，以备宴乐。辟郊外四十里为苑囿，以备狩猎。又听信文学游说之士，于稷门立左右讲室，聚游客数千人，内如驺衍、田骈、接舆、环渊等七十六人，皆赐列第，为上大夫，日事议论，不修实政。嬖臣王驩等用事，田忌屡谏不听，郁郁而卒。
一日，宣王宴于雪宫，盛陈女乐，忽有一妇人，广额深目，高鼻结喉，驼背肥项，长指大足，发若秋草，皮肤如漆，身穿破衣，自外而入，声言： 愿见齐王。 
武士止之曰： 丑妇佝人，敢见大王？ 
丑妇曰： 吾乃齐之无盐人也，覆姓锺离名春，年四十余，择嫁不得，闻大王游宴离宫，特来求见，愿入后宫，以备洒扫。 
左右皆掩口而笑曰： 此天下强颜之女也！ 乃奏知宣王。
宣王召入，群臣侍宴者，见其丑陋，亦皆含笑。
宣王问曰： 我宫中妃侍已备，今妇人貌丑，不容于乡里，以布衣欲干千乘之君，得无有奇能乎？ 
锺离春对曰： 妾无奇能，特有隐语之术。 
宣王曰： 汝试发隐术，为孤度之，若言不中用，即当斩首。 锺离春乃扬目炫齿，举手再四，拊膝而呼曰： 殆哉，殆哉！ 
宣王不解其意，问于群臣，群臣莫能对。宣王曰： 春来前，为寡人明言之。 
春顿首曰： 大王赦妾之死，妾乃敢言。 
宣王曰： 赦尔无罪。 
春曰： 妾扬目者，代王视烽火之变；炫齿者，代王惩拒谏之口；举手者，代王挥谗佞之臣；拊膝者，代王拆游宴之台。 
宣王大怒曰： 寡人焉有四失？村妇妄言！ 喝令斩之。
春曰： 乞申明大王之四失，然后就刑。妾闻秦用商鞅，国以富强，不日出兵函关，与齐争胜，必首受其患。大王内无良将，边备渐弛，此妾为王扬目而视之。妾闻： 君有诤臣，不亡其国；父有诤子，不亡其家。 大王内耽女色，外荒国政，忠谏之士，拒而不纳，妾所以炫齿为王受谏也。且王驩等阿谀取容，蔽贤窃位；驺衍等迂谈阔论，虚而无实。大王信用此辈，妾恐其有误社稷，所以举手为王挥之。王筑宫筑囿，台榭陂池，殚竭民力，虚耗国赋，所以拊膝为王拆之。大王四失，危如累卵，而偷目前之安，不顾异日之患。妾冒死上言，倘蒙采听，虽死何恨！ 
宣王叹曰： 使无锺离氏之言，寡人不得闻其过也！ 即日罢宴，以车载春归宫，立为正后。春辞曰： 大王不纳妾言，安用妾身？ 于是宣王招贤下士，疏远嬖佞，散遣稷下游说之徒，以田婴为相国，以邹人孟轲为上宾，齐国大治。
即以无盐之邑封春家，号春为无盐君，此是后话。
话分两头，却说秦相国卫鞅闻庞涓之死，言于孝公曰： 秦、魏比邻之国，秦之有魏，犹人有腹心之疾，非魏并秦，即秦并魏，其势不两存明矣。魏今大破于齐，诸侯叛之，可乘此时伐魏，魏不能支，必然东徙，然后秦据河山之固，东向以制诸侯，此帝王之业也！ 孝公以为然，使卫鞅为大将，公子少官副之，帅兵五万伐魏。
师出咸阳，望东进发，警报已至西河，守臣朱仓告急文书一日三发，惠王大集群臣，问御秦之计，公子卬进曰： 鞅昔日在魏时，与臣相善，臣尝举荐于大王，大王不听，今日臣愿领兵前往，先与讲和，如若不许，然后固守城池，请救韩、赵。 群臣皆赞其策，惠王即拜公子卬为大将，亦率兵五万，来救西河，进屯吴城。
那吴城是吴起守西河时所筑，以拒秦者，坚固可守。公子卬正欲修书，遣人往秦寨通问卫鞅，欲其罢兵，守城将士报道： 今有秦相国差人下书，见在城外。 公子卬命缒城而上，发书看之，书曰：
鞅始与公子相得甚欢，不异骨肉；今各事其主，为两国之将。何忍治兵，自相鱼肉？鄙意欲与公子相约，各去兵车，释甲胄，以衣冠之会，相见于玉泉山，乐饮而罢。免使两国肝脑涂地，使千秋而下，称吾两人之交情，同于管、鲍，公子如肯俯从，幸示其期。
公子卬读毕大喜曰： 吾意正欲如此。 遂厚待使者，答以书曰：
相国不忘夙昔之好，举齐桓故事，以衣裳易兵车，安秦、魏之民，明管、鲍之谊，此卬志也。三日之内，惟相国示期，敢不听命？
卫鞅得了回书，喜曰： 吾计成矣。 复使人入城订定日期，言： 秦兵前营已撤，打发先回，只等会过元帅，便拔寨都起。 复以旱藕、麝香遗之曰： 此二物秦地所产。旱藕益人，麝香辟邪，聊志旧情，永以为好。 公子卬谓卫鞅爱己，益信其无他，答书谢之。
卫鞅假传军令，使前营尽撤，公子少官率领先行，却暗暗吩咐，一路只说射猎充食，在狐岐山，白雀山等处，四散埋伏，期定是日午末未初，齐到玉泉山下，只听山上放炮为号，便一齐杀入，将来人尽数拿住，不许走漏一人。
至期，侵晨，卫鞅先使人报入城中，言： 相国先往玉泉山伺候，随行不满三百人。 公子卬十分相信，亦以车酋车载酒食，并乐工一部，乘车赴会，人数与卫鞅相当，卫鞅在山下相迎。公子卬见人从既少，且无军器，坦然不疑，相见之间，各叙昔日交情，并及今日通和之意，魏国从人无不欢喜，两边俱有酒席。
公子卬是地主，先替卫鞅把盏，三献三酬，奏乐三次，卫鞅使军吏席上报时，即命撤了魏国筵席，另用本国酒馔。两个侍酒的，都是秦国有名的勇士，一个唤做乌获，力举千钧；一个唤做任鄙，手格虎豹。
卫鞅才举初杯相劝，以目视左右，便去山顶上放起一声号炮，山下亦放炮相应，声震陵谷，公子卬大惊曰： 此炮何来？相国莫非见欺否？ 卫鞅笑曰： 暂欺一次，尚容告罪。 公子卬心慌，便欲奔逃，却被乌获紧紧帮住，转动不得。任鄙指挥左右拿人，公子少官率领军士拘获车仗人等，真个是滴水不漏。
卫鞅吩咐将公子卬上了囚车，先递回秦国报捷，却将所获随行人从，解其束缚，赐酒压惊，仍用原来车仗，教他： 只说主帅赴会回来，赚开城门，另有重赏，如若不从，即时斩首。 那一行从人都是小辈，谁不怕死，尽皆依允。却教乌获假作公子卬坐于车中，任鄙作护送使臣，单车随后。
城上认得是自家人从，即时开门，那两员勇将一齐发作，将城门一拳一脚，打个粉碎，关阖不得，军士上前者，都被打倒，背后卫鞅亲率大军，飞也似赶来，城中军民乱窜，卫鞅纵军士乱杀一阵，遂占了吴城。
朱仓闻知主帅被虏，度西河难守，弃城而遁，卫鞅长驱而入，直逼安邑。
惠王大惧，使大夫龙贾往秦军行成，卫鞅曰： 魏王不能用吾，吾故出仕秦国，蒙秦王尊为卿相，食禄万锺，今以兵权交付，若不灭魏，有负重托。 
龙贾曰： 吾闻， 良鸟恋旧林，良臣怀故主。 魏王虽不能用足下，然父母之邦，足下安得无情？ 
卫鞅沉思半晌，谓龙贾曰： 若要我班师，除非将河西之地，尽割于秦方可。 龙贾只得应诺，回奏惠王，惠王从之，即令龙贾奉河西地图，献于秦军买和，卫鞅按图受地，奏凯而归，公子卬遂降于秦。
魏惠王以安邑地近于秦，难守，遂迁都大梁去讫，自此称为梁国。
秦孝公嘉卫鞅之功，封为列侯，以前所取魏地商、於等十五邑，为鞅食邑，号为商君，后世称为商鞅为此也。鞅谢恩归第，谓家臣曰： 吾以卫之支庶，挟策归秦，为秦更治，立致富强，今又得魏地七百里，封邑十五城，大丈夫得志，可谓极矣。 
宾客齐声称贺，内有一士厉声而前曰：  千人诺诺，不如一士谔谔。 尔等居商君门下，岂可进谄而陷主乎？ 众人视之，乃上客赵良也。
鞅曰： 先生谓众人之谄，试言吾之治秦，与五羖大夫孰贤？ 
良曰： 五羖大夫之相穆公也，三置晋君，并国二十一，使其主为西戎伯主；及其自奉，暑不张盖，劳不坐乘，死之日百姓悲哭，如丧考妣。今君相秦八载，法令虽行，刑戮太惨，民见威而不见德，知利而不知义，太子恨君刑其师傅，怨入骨髓，民间父兄子弟久含怨心，一旦秦君晏驾，君之危若朝露，尚可贪商、於之富贵，而自夸大丈夫乎？君何不荐贤人以自代。辞禄去位，退耕于野，尚可望自全也！ 商君默然不乐。
后五月，秦孝公得疾而薨，群臣奉太子驷即位，是为惠文公。
商鞅自负先朝旧臣，出入傲慢，公子虔初被商鞅劓鼻，积恨未报，至是与公孙贾同奏于惠文公曰： 臣闻： 大臣太重者国危，左右太重者身危。 商鞅立法治秦，秦邦虽治，然妇人童稚皆言商君之法，莫言秦国之法，今又封邑十五，位尊权重，后必谋叛。 
惠文公曰： 吾恨此贼久矣。但以先王之臣，反形未彰，故姑容旦夕。 乃遣使者收商鞅相印，退归商、於，鞅辞朝，具驾出城，仪仗队伍，犹比诸侯，百官饯送，朝署为空。
公子虔、公孙贾密告惠文公，言： 商君不知悔咎，僭拟王者仪制，如归商、於，必然谋叛。 甘龙、杜挚证成其事。
惠文公大怒，即令公孙贾引武士三千追赶商鞅，枭首回报。
公孙贾领命出朝，当时百姓连街倒巷，皆怨商君，一闻公孙贾引兵追赶，攘臂相从者，何止数千余人。商鞅车驾出城，已百余里，忽闻后面喊声大振，使人探听，回报： 朝廷发兵追赶。 商鞅大惊，知是新王见责，恐不免祸，急卸衣冠下车，扮作卒隶逃亡。
走至函关，天色将昏，往旅店投宿，店主索照身之帖，鞅辞无有，店主曰： 商君之法，不许收留无帖之人，犯者并斩，吾不敢留。 商鞅叹曰： 吾设此法，乃自害其身也。 乃冒夜前行，混出关门，径奔魏国。
魏惠王恨商鞅诱虏公子卬，割其河西之地，于是欲囚商鞅以献秦，鞅复逃回商、於，谋起兵攻秦，被公孙贾追至缚归，惠文公历数其罪，吩咐将鞅押出市曹，五牛分尸。百姓争啖其肉，须臾而尽，于是尽灭其族。
可怜商鞅变立新法，使秦国富强，今日受车裂之祸，岂非过刻之报乎？此周显王三十一年事也。有诗云：
商於封邑未经年，五路分尸亦可怜。<br/>惨刻从来凶报至，劝君熟读《省刑》篇。
自商鞅之死，百姓歌舞于道，如释重负；六国闻之，亦皆相庆。
甘龙、杜挚先被革职，今皆复官，拜公孙衍为相国，衍劝惠文公西并巴蜀，称王以号召天下，要列国悉如魏国割地为贽，如有违者，即发兵伐之。惠文公遂称王，遣使者遍告列国，都要割地为贺，诸侯俱犹豫未决，惟楚威王熊商，任用昭阳，新败越兵，杀越王无疆，尽有越地，地广兵强，与秦为敌，秦使至楚，被楚王叱咤而去。于是洛阳苏秦挟 兼并 之策以说秦王。不知苏秦如何说秦？且看下回分解。
