<strong>智伯决水灌晋阳豫让击衣报襄子</strong>
话说智伯名瑶，乃智武子跞之孙，智宣子徐吾之子。徐吾欲建嗣，谋于族人智果曰： 吾欲立瑶何如？ 智果曰： 不如宵也！ 徐吾曰： 宵才智皆逊于瑶，不如立瑶。 智果曰： 瑶有五长过人，惟一短耳：美须长大过人，善射御过人，多技艺过人，强毅果敢过人，智巧便给过人，然而贪残不仁，是其一短。以五长凌人，而济之以不仁，谁能容之？若果立瑶，智宗必灭！ 徐吾不以为然，竟立瑶为适子。智果叹曰： 吾不别族，惧其随波而溺也！ 乃私谒太史，求改氏谱，自称辅氏。
及徐吾卒，瑶嗣位，独专晋政，内有智开，智国等肺腑之亲，外有絺疵、豫让等忠谋之士，权尊势重，遂有代晋之志。召诸臣密议其事，谋士絺疵进曰： 四卿位均力敌，一家先发，三家拒之，今欲谋晋室，先削三家之势。 智伯曰： 削之何道？ 絺疵曰： 今越国方盛，晋失主盟，主公托言兴兵与越争霸，假传晋侯之命，令韩、赵、魏三家各献地百里，率其赋以为军资，三家若从命割地，我坐而增三百里之封，智氏益强，而三家日削矣，有不从者，矫晋侯之命，率大军先除灭之，此 食果去皮 之法也！ 智伯曰： 此计甚妙。但三家先从那家割起？ 絺疵曰： 智氏睦于韩，魏，而与赵有隙，宜先韩次魏，韩，魏既从，赵不能独异也！ 
智伯即遣智开至韩虎府中，虎延入中堂，叩其来意，智开曰： 吾兄奉晋侯之命，治兵伐越，令三卿各割采地百里入于公家，取其赋以充公用，吾兄命某致意，愿乞地界回复。 韩虎曰： 子且暂回，某来日即当报命。 智开去，韩康子虎召集群下谋曰： 智瑶欲挟晋侯以弱三家，故请割地为名，吾欲兴兵先除此贼，卿等以为何如？ 谋士段规曰： 智伯贪而无厌，假君命以削吾地，若用兵，是抗君也，彼将借以罪我，不如与之，彼得吾地，必又求之于赵、魏，赵、魏不从，必相攻击，吾得安坐而观其胜负。 韩虎然之。
次日，令段规画出地界百里之图，亲自进于智伯，智伯大喜，设宴于蓝台之上，以款韩虎，饮酒中间，智伯命左右取画一轴，置于几上，同虎观之，乃鲁卞庄子刺三虎之图，上有题赞云： 三虎啖羊，势在必争。其斗可俟，其倦可乘。一举兼收，卞庄之能。 
智伯戏谓韩虎曰： 某尝稽诸史册，列国中与足下同名者，齐有高虎，郑有罕虎，今与足下而三矣！ 时段规侍侧，进曰： 礼，不呼名，惧触讳也，君之戏吾主，毋乃甚乎？ 段规生得身材矮小，立于智伯之旁，才及乳下，智伯以手拍其顶曰： 小儿何知，亦来饶舌，三虎所啖之余，得非汝耶！ 言毕，拍手大笑，段规不敢对，以目视韩虎。韩佯醉，闭目应曰： 智伯之言是也！ 即时辞去。
智国闻之，谏曰： 主公戏其君而侮其臣，韩氏之恨必深，若不备之，祸且至矣！ 智伯瞋目大言曰： 我不祸人足矣，谁敢兴祸于我？ 智国曰： 蚋蚁蜂虿，犹能害人，况君相乎？主公不备，异日悔之何及？ 智伯曰： 吾将效卞庄子一举刺三虎！蚋蚁蜂虿，我何患哉？ 智国叹息而出。史臣有诗云：
智伯分明井底蛙，眼中不复置王家。<br/>宗英空进兴亡计，避害谁如辅果嘉？
次日，智伯再遣智开求地于魏桓子驹，驹欲拒之，谋臣任章曰： 求地而与之，失地者必惧，得地者必骄，骄则轻敌，惧则相亲，以相亲之众，待轻敌之人，智氏之亡可待矣！ 魏驹曰： 善。 亦以万家之邑献之。
智伯乃遣其兄智宵，求蔡皋狼之地于赵氏，赵襄子无恤衔其旧恨，怒曰： 土地乃先世所传，安敢弃之。韩、魏有地自予，吾不能媚人也， 智宵回报，智伯大怒，尽出智氏之甲，使人邀韩、魏二家，共攻赵氏，约以灭赵氏之日，三分其地。韩虎、魏驹一来惧智伯之强，二来贪赵氏之地，各引一军，从智伯征进。
智伯自将中军，韩军在右，魏军在左，杀奔赵府中，欲擒赵无恤。赵氏谋臣张孟谈预知兵到，奔告无恤曰： 寡不敌众，主公速宜逃难， 无恤曰： 逃在何处方好？ 张孟谈曰： 莫如晋阳，昔董安于曾筑公宫于城内，又经尹铎经理一番，百姓受尹铎数十年宽恤之恩，必能效死，先君临终有言： 异日国家有变，必往晋阳！ 主公宜速行，不可迟疑。 无恤即率家臣张孟谈、高赫等，望晋阳疾走，智伯勒二家之兵，以追无恤。
却说无恤有家臣原过，行迟落后，于中途遇一神人，半云半雾，惟见上截金冠锦袍，面貌亦不甚分明，以青竹二节授之，嘱曰： 为我致赵无恤。 原过追上无恤，告以所见，以竹管呈之，无恤亲剖其竹，竹中有朱书二行： 告赵无恤，余霍山之神也，奉上帝命，三月丙戌，使汝灭智氏。 无恤令秘其事。
行至晋阳，晋阳百姓感尹铎仁德，携老扶幼，迎接入城，驻扎公宫。无恤见百姓亲附，又见晋阳城堞高固，仓廪充实，心中稍安。即时晓谕百姓，登城守望。
点阅军器，戈戟钝敝，箭不满千，愀然不乐，谓张孟谈曰： 守城之器，莫利于弓矢，今箭不过数百，不够分给，奈何？ 孟谈曰： 吾闻董安于之治晋阳也，公宫之墙垣，皆以荻蒿楛楚聚而筑之，主公何不发其墙垣，以验虚实？ 无恤使人发其墙垣，果然都是箭杆之料，无恤曰： 箭已足矣，奈无金以铸兵器何？ 孟谈曰： 闻董安于建宫之时，堂室皆练精铜为柱，卸而用之，铸兵有余也。 无恤再发其柱，纯是练过的精铜，即使冶工碎柱，铸为剑戟刀枪，无不精利，人情益安。
无恤叹曰： 甚哉，治国之需贤臣也！得董安于而器用备，得尹铎而民心归。天祚赵氏，其未艾乎？ 
再说智、韩、魏三家兵到，分作三大营，连络而居，把晋阳围得铁桶相似，晋阳百姓，情愿出战者甚众，齐赴公宫请令，无恤召张孟谈商之。孟谈曰： 彼众我寡，战未必胜，不如深沟高垒，坚闭不出，以待其变。韩、魏无仇于赵，特为智伯所迫耳。两家割地，亦非心愿，虽同兵而实不同心，不出数月，必有自相疑猜之事，安能久乎？ 
无恤纳其言，亲自抚谕百姓，示以协力固守之意，军民互相劝勉，虽妇女童稚，亦皆欣然愿效死力，有敌兵近城，辄以强弩射之，三家围困岁余，不能取胜。
智伯乘小车周行城外，叹曰： 此城坚如铁瓮，安可破哉？ 正怀闷间，行至一山，见山下泉流万道，滚滚望东而逝，拘土人问之，答曰： 此山名曰龙山，山腹有巨石如瓮，故又名悬瓮山，晋水东流，与汾水合，此山乃发源之处也， 智伯曰： 离城几何里？ 土人曰： 自此至城西门，可十里之遥， 智伯登山以望晋水，复绕城东北，相度了一回，忽然省悟曰： 吾得破城之策矣！ 
即时回寨，请韩、魏二家商议，欲引水灌城，韩虎曰： 晋水东流，安能决之使西乎？ 智伯曰： 吾非引晋水也，晋水发源于龙山，其流如注，若于山北高阜处，掘成大渠，预为蓄水之地，然后将晋水上流坝断，使水不归于晋川，势必尽注新渠，方今春雨将降，山水必大发，俟水至之日，决堤灌城，城中之人，皆为鱼鳖矣！ 韩、魏齐声赞曰： 此计妙哉！ 智伯曰： 今日便须派定路数，各司其事，韩公守把东路，魏公守把南路，须早夜用心，以防奔突，某将大营移屯龙山，兼守西北二路，专督开渠筑堤之事。 韩、魏领命辞去。
智伯传下号令，多备锹锸，凿渠于晋水之北，次将各处泉流下泻之道尽皆坝断，复于渠之左右筑起高堤，凡山坳泄水之处，都有堤坝，那泉源泛溢，奔激无归，只得望北而走，尽注新渠，却将铁枋闸板渐次增添，截住水口，其水便有留而无去，有增而无减了，今晋水北流一支，名智伯渠，即当日所凿也。
一月之后，果然春雨大降，山水骤涨，渠高顿与堤平，智伯使人决开北面，其水从北溢出，竟灌入晋阳城来。有诗为证：
向闻洪水汨山陵，复见壅泉灌晋城。<br/>能令阳侯添胆大，便教神禹也心惊。
时城中虽被围困，百姓向来富庶，不苦冻馁，况城基筑得十分坚厚，虽经水浸，并无剥损，过数日，水势愈高，渐渐灌入城中，房屋不是倒塌，便是淹没，百姓无地可栖，无灶可爨，皆构巢而居，悬釜而炊。公宫虽有高台，无恤不敢安居，与张孟谈不时乘竹筏，周视城垣，但见城外水声淙淙，一望江湖，有排山倒峡之势，再加四五尺，便冒过城头了。无恤心下暗暗惊恐，且喜守城军民昼夜巡警，未尝疏怠，百姓皆以死自誓，更无二心。
无恤叹曰： 今日方知尹铎之功矣！ 乃私谓张孟谈曰： 民心虽未变，而水势不退，倘山水再涨，阖城俱为鱼鳖，将若之何？霍山神其欺我乎！ 孟谈曰： 韩、魏献地，未必甘心，今日从兵，迫于势耳，臣请今夜潜出城外，说韩、魏之君，反攻智伯，方脱此患。 无恤曰： 兵围水困，虽插翅亦不能飞出也， 孟谈曰： 臣自有计，吾主不必忧虑，主公但令诸将多造船筏，利兵器，倘徼天之幸，臣说得行，智伯之头，指日可取矣！ 无恤许之。
孟谈知韩康子屯兵于东门，乃假扮智伯军士，于昏夜缒城而出，径奔韩家大寨，只说， 智元帅有机密事，差某面禀。 韩虎正坐帐中，使人召入，其时军中严急，凡进见之人，俱搜简干净，方才放进，张孟谈既与军士一般打扮，身边又无夹带，并不疑心。
孟谈既见韩虎，乞屏左右，虎命从人闪开，叩其所以，孟谈曰： 某非军士，实乃赵氏之臣张孟谈也，吾主被围日久，亡在旦夕，恐一旦身死家灭，无由布其腹心，故特遣臣假作军士，夜潜至此，求见将军，有言相告。将军容臣进言，臣敢开口，如不然，臣请死于将军之前。 
韩虎曰： 汝有话但说，有理则从。 
孟谈曰： 昔日六卿和睦，同执晋政，自范氏、中行氏不得众心，自取覆灭，今存者，惟智、韩、魏、赵四家耳。智伯无故欲夺赵氏蔡皋狼之地，吾主念先世之遗，不忍遽割，未有得罪于智伯也。智伯自恃其强，纠合韩、魏欲攻灭赵氏。赵氏亡，则祸必次及于韩、魏矣！ 韩虎沉吟未答，孟谈又曰： 今日韩、魏所以从智伯而攻赵者，指望城下之日，三分赵氏之地耳。夫韩、魏不尝割万家之邑，以献智伯乎？世传疆宇，彼尚垂涎而夺之，未闻韩、魏敢出一语相抗也，况他人之地哉？赵氏灭，则智氏益强，韩、魏能引今日之劳，与之争厚薄乎？即使今日三分赵地，能保智氏异日之不复请乎？将军请细思之！ 
韩虎曰： 子之意欲如何？ 
孟谈曰： 依臣愚见，莫若与吾主私和，反攻智伯，均之得地，而智氏之地多倍于赵，且以除异日之患，三君同心，世为唇齿，岂不美哉！ 韩虎曰： 子言亦似有理，俟吾与魏家计议，子且去，三日后来取回复。 孟谈曰： 臣万死一生，此来非同容易，军中耳目，难保不泄，愿留麾下三日，以待尊命。 
韩虎使人密召段规，告以孟谈所言。段规受智伯之侮，怀恨未忘，遂深赞孟谈之谋。韩虎使孟谈与段规相见，段规留孟谈同幕而居，二人深相结纳。
次日，段规奉韩虎之命，亲往魏桓子营中，密告以赵氏有人到军中讲话，如此恁般： 吾主不敢擅便，请将军裁决。 魏驹曰： 狂贼悖嫚，吾亦恨之，但恐缚虎不成，反为所噬耳。 
段规曰： 智伯不能相容，势所必然，与其悔于后日，不如断于今日。赵氏将亡，韩、魏存之，其德我必深，不犹愈于与凶人共事乎？ 魏驹曰： 此事当熟思而行，不可造次。 段规辞去。
到第二日，智伯亲自行水，遂治酒于悬瓮山，邀请韩、魏二将军，同视水势。饮酒中间，智伯喜形于色，遥指著晋阳城，谓韩、魏曰： 城不没者，仅三版矣，吾今日始知水之可以亡人国也，晋国之盛，表里山河，汾、浍、晋、绛，皆号巨川，以吾观之，水不足恃，适足速亡耳。 魏驹私以肘撑韩虎，韩虎蹑魏驹之足，二人相视，皆有惧色。须臾席散，辞别而去。
絺疵谓智伯曰： 韩、魏二家必反矣。 
智伯曰： 子何以知之？ 絺疵曰： 臣未察其言，已观其色，主公与二家约，灭赵之日，三分其地，今赵城旦暮必破，二家无得地之喜，而有虑患之色，是以知其必反也！ 
智伯曰： 吾与二氏方欢然同事，彼何虑焉？ 
絺疵曰： 主公言水不足恃，适速其亡，夫晋水可以灌晋阳，汾水可以灌安邑，绛水可以灌平阳，主公言及晋阳之水，二君安得不虑乎？ 
至第三日，韩虎、魏驹亦移酒于智伯营中，答其昨日之情，智伯举觞未饮，谓韩、魏曰： 瑶素负直性，能吐不能茹。昨有人言，二位将军有中变之意，不知果否？ 
韩虎、魏驹齐声答曰： 元帅信乎？ 
智伯曰： 吾若信之，岂肯面询于将军哉？ 
韩虎曰： 闻赵氏大出金帛，欲离间吾三人，此必谗臣受赵氏之私，使元帅疑我二家，因而懈于攻围，庶几脱祸耳。 
魏驹亦曰： 此言甚当。不然，城破在迩，谁不愿剖分其土地，乃舍此目前必获之利，而蹈不可测之祸乎？ 
智伯笑曰： 吾亦知二位必无此心，乃絺疵之过虑也！ 
韩虎曰： 元帅今日虽然不信，恐早晚复有言者，使吾两人忠心无以自明，宁不堕谗臣之计乎？ 
智伯以酒酹地曰： 今后彼此相猜，有如此酒。 
虎、驹拱手称谢，是日饮酒倍欢，将晚而散。
絺疵随后入见智伯曰： 主公奈何以臣之言，泄于二君耶？ 
智伯曰： 汝又何以知之？ 
絺疵曰： 适臣遇二君于辕门，二君端目视臣，已而疾走，彼谓臣已知其情，有惧臣之心，故遑遽如此， 
智伯笑曰： 吾与二子酹酒为誓，各不相猜，子勿妄言，自伤和气。 
絺疵退而叹曰： 智氏之命不长矣， 乃诈言暴得寒疾，求医治疗，遂逃奔秦国去讫。髯翁有诗咏絺疵云：
韩魏离心已见端，絺疵远识讵能瞒？<br/>一朝托疾飘然去，明月清风到处安。
再说韩虎，魏驹从智伯营中归去，路上二君定计，与张孟谈歃血订约： 期于明日夜半，决堤泄水，你家只看水退为信，便引城内军士，杀将出来，共擒智伯。 孟谈领命入城，报知无恤，无恤大喜，暗暗传令，结束停当，等待接应。
至期，韩虎，魏驹暗地使人袭杀守堤军士，于西面掘开水口，水从西决，反灌入智伯之寨，军中惊乱，一片声喊起，智伯从睡梦中惊醒起来，水已及于卧榻，衣被俱湿，还认道巡视疏虞，偶然堤漏，急唤左右快去救水塞堤。须臾，水势益大。
却得智国、豫让率领水军，驾筏相迎，扶入舟中。
回视本营，波涛滚滚，营垒俱陷，军粮器械，飘荡一空，营中军士尽从水中浮沉挣命。
智伯正在凄惨，忽闻鼓声大震，韩，魏两家之兵各乘小舟，趁著水势杀来，将智家军乱砍，口中只叫： 拿智瑶来献者重赏！ 智伯叹曰： 吾不信絺疵之言，果中其诈。 豫让曰： 事已急矣！主公可从山后逃匿，奔入秦邦请兵，臣当以死拒敌， 智伯从其言，遂与智国掉小舟转出山背。
谁知赵襄子也料智伯逃奔秦国，却遣张孟谈从韩、魏二家追逐智军，自引一队伏于龙山之后，凑巧相遇，无恤亲缚智伯，数其罪斩之。智国投水溺死。
豫让鼓励残兵，奋勇迎战，争奈寡不敌众，手下渐渐解散，及闻智伯已擒，遂变服逃往石室山中。智氏一军尽没，无恤查是日，正三月丙戌日也。天神所赐竹书，其言验矣。
三家收兵在于一处，将各路坝闸，尽行拆毁，水复东行，归于晋川。晋阳城中之水，方才退尽。
无恤安抚居民已毕，谓韩、魏曰： 某赖二公之力，保全残城，实出望外。然智伯虽死，其族尚存，斩草留根，终为后患。 韩，魏曰： 当尽灭其宗，以泄吾等之恨。 
无恤即同韩、魏回至绛州，诬智氏以叛逆之罪，围其家，无论男女少长尽行屠戮，宗族俱尽，惟智果已出姓为辅氏，得免于难。到此方知果之先见矣。韩，魏所献地各自收回，又将智氏食邑，三分均分，无一民尺土，入于公家。此周贞定王十六年事也。
无恤论晋阳之功，左右皆推张孟谈为首，无恤独以高赫为第一。孟谈曰： 高赫在围城之中，不闻画一策，效一劳，而乃居首功，受上赏，臣窃不解。 无恤曰： 吾在厄困中，众俱慌错，惟高赫举动敬谨，不失君臣之礼，夫功在一时，礼垂万世，受上赏，不亦宜乎？ 
孟谈愧服，无恤感山神之灵，为之立祠于霍山，使原过世守其祀。
又憾智伯不已，漆其头颅为溲便之器。
豫让在石室山中，闻知其事，涕泣曰：  士为知己者死 ，吾受智氏厚恩，今国亡族灭，辱及遗骸，吾偷生于世，何以为人？ 
乃更姓名，诈为囚徒服役者，挟利匕首，潜入赵氏内厕之中，欲候无恤如厕，乘间刺之。无恤到厕，忽然心动，使左右搜厕中，牵豫让出见无恤，无恤乃问曰： 子身藏利器，欲行刺于吾耶？ 豫让正色答曰： 吾智氏亡臣，欲为智伯报仇耳。 左右曰： 此人叛逆宜诛。 无恤止之曰： 智伯身死无后，而豫让欲为之报仇，真义士也，杀义士者不祥。 令放豫让还家，临去，复召问曰： 吾今纵子，能释前仇否？ 豫让曰： 释臣者，主之私恩；报仇者，臣之大义。 左右曰： 此人无礼，纵之必为后患。 无恤曰： 吾已许之，可失信乎？今后但谨避之可耳。 即日归治晋阳，以避豫让之祸。
却说豫让回至家中，终日思报君仇，未能就计，其妻劝其再仕韩、魏，以求富贵，豫让怒，拂衣而出。思欲再入晋阳，恐其识认不便，乃削须去眉，漆其身为癞子之状，乞丐于市中，妻往市跟寻，闻呼乞声，惊曰： 此吾夫之声也！ 趋视，见豫让，曰： 其声似而其人非。 遂舍去。豫让嫌其声音尚在，复吞炭变为哑喉，再乞于市，妻虽闻声，亦不复讶。
有友人素知豫让之志，见乞者行动，心疑为让，潜呼其名，果是也，乃邀至家中进饮食，谓曰： 子报仇之志决矣，然未得报之术也，以子之才，若诈投赵氏，必得重用，此时乘隙行事，唾手而得，何苦毁形灭性，以求济其事乎？ 豫让谢曰： 吾既臣赵氏，而复行刺，是贰心也；今吾漆身吞炭，为智伯报仇，正欲使人臣怀贰心者，闻吾风而知愧耳。请与子诀，勿复相见。 遂奔晋阳城来，行乞如故，更无人识之者。
赵无恤在晋阳观智伯新渠，已成之业，不可复废，乃使人建桥于渠上，以便来往，名曰赤桥，赤乃火色，火能克水，因晋水之患，故以赤桥厌之。桥既成，无恤驾车出观，豫让预知无恤观桥，复怀利刃，诈为死人，伏于桥梁之下。
无恤之车，将近赤桥，其马忽悲嘶却步，御者连鞭数策，亦不前进。张孟谈进曰： 臣闻 良骥不陷其主 ，今此马不渡赤桥，必有奸人藏伏，不可不察。 无恤停车，命左右搜简，回报： 桥下并无奸细，只有一死人僵卧。 无恤曰： 新筑桥梁，安得便有死尸？必豫让也！ 命曳出视之，形容虽变，无恤尚能识认，骂曰： 吾前已曲法赦子，今又来谋刺，皇天岂佑汝哉？ 命牵去斩之。
豫让呼天而号，泪与血下，左右曰： 子畏死耶？ 让曰： 某非畏死，痛某死之后，别无报仇之人耳。 无恤召回问曰： 子先事范氏，范氏为智伯所灭，子忍耻偷生，反事智伯，不为范氏报仇；今智伯之死，子独报之甚切，何也？ 豫让曰： 夫君臣以义合，君待臣如手足，则臣待君如腹心；君待臣如犬马，则臣待君如路人。某向事范氏，止以众人相待，吾亦以众人报之；及事智伯，蒙其解衣推食，以国士相待，吾当以国士报之。岂可一例而观耶？ 
无恤曰： 子心如铁石不转，吾不复赦子矣！ 遂解佩剑，责令自裁。豫让曰： 臣闻， 忠臣不忧身之死，明主不掩人之义 ，蒙君赦宥，于臣已足，今日臣岂望再活？但两计不成，愤无所泄，请君脱衣与臣击之，以寓报仇之意，臣死亦瞑目矣！ 
无恤怜其志，脱下锦袍，使左右递与豫让，让掣剑在手，怒目视袍，如对无恤之状，三跃而三砍之，曰： 吾今可以报智伯于地下矣！ 遂伏剑而死。
至今此桥尚存，后人改名为豫让桥。
无恤见豫让自刎，心甚悲之，即命收葬其尸，军士提起锦袍，呈与无恤，无恤视所砍之处，皆有鲜血点污，此乃精诚之所感也。无恤心中惊骇，自是染病。不知性命何如？且看下回分解。
