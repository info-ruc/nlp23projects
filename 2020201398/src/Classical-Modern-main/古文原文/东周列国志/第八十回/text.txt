<strong>夫差违谏释越勾践竭力事吴</strong>
话说越大夫文种蒙吴王夫差许其行成，回报越王，言： 吴王已班师矣，遣大夫王孙雄随臣到此，催促起程，太宰屯兵江上，专候我王过江！ 越王勾践不觉双眼流泪，文种曰： 五月之期迫矣，王宜速归，料理国事，不必为无益之悲！ 
越王乃收泪，回至越都，见市井如故，丁壮萧然，甚有惭色，留王孙雄于馆驿，收拾库藏宝物，装成车辆，又括国中女子三百三十人，以三百人送吴王，三十人送太宰，时尚未有行动之日，王孙雄连连催促，勾践泣谓群臣曰： 孤承先人余绪，兢兢业业，不敢怠荒，今夫椒一败，遂至国亡家破，千里而作俘囚，此行有去日，无归日矣！ 群臣莫不挥涕，文种进曰： 昔者汤囚于夏台，文王系于羑里，一举而成王；齐桓公奔莒，晋文公奔翟，一举而成伯。夫艰苦之境，天之所以开王伯也，王善承天意，自有兴期，何必过伤，以自损其志乎？ 
勾践于是即日祭祀宗庙，王孙雄先行一日，勾践与夫人随后进发，群臣皆送至浙江之上。范蠡具舟于固陵，迎接越王，临水祖道，文种举觞王前，祝曰： 皇天祐助，前沉后扬，祸为德根，忧为福堂，威人者灭，服从者昌，王虽淹滞，其后无殃，君臣生离，感动上皇，众夫哀悲，莫不感伤，臣请荐脯，行酒二觞！ 
勾践仰天叹息，举杯垂涕，默无所言。范蠡进曰： 臣闻， 居不幽者志不广，形不愁者思不远 ，古之圣贤，皆遇困厄之难，蒙不赦之耻，岂独君王哉？ 
勾践曰： 昔尧任舜、禹而天下治，虽有洪水，不为人害。寡人今将去越入吴，以国属诸大夫，大夫何以慰寡人之望乎？ 
范蠡谓同列曰： 吾闻， 主忧臣辱，主辱臣死 ，今主上有去国之忧，臣吴之辱，以吾浙东之士，岂无一二豪杰，与主上分忧辱者乎？ 
于是诸大夫齐声曰： 谁非臣子，惟王所命！ 
勾践曰： 诸大夫不弃寡人，愿各言尔志，谁可从难，谁可守国？ 
文种曰： 四境之内，百姓之事，蠡不如臣；与君周旋，临机应变，臣不如蠡！ 
范蠡曰： 文种自处已审，主公以国事委之，可使耕战足备，百姓亲睦。至于辅危主，忍垢辱，往而必反，与君复仇者，臣不敢辞。 
于是诸大夫以次自述，太宰苦成曰： 发君之令，明君之德，统烦理剧，使民知分，臣之事也！ 
行人曳庸曰： 通使诸侯，解纷释疑，出不辱命，入不被尤，臣之事也！ 
司直皓进曰： 君非臣谏，举过决疑，直心不挠，不阿亲戚，臣之事也！ 
司马诸稽郢曰： 望敌设阵，飞矢扬兵，贪进不退，流血滂滂，臣之事也！ 
司农皋如曰： 躬亲抚民，吊死存疾，食不二味，蓄陈储新，臣之事也！ 
太史计倪曰： 候天察地，纪历阴阳，福见知吉，妖出知凶，臣之事也！ 
勾践曰： 孤虽入于北国，为吴穷虏，诸大夫怀德抱术，各显所长，以保社稷，孤何忧焉？ 乃留众大夫守国，独与范蠡偕行，君臣别于江口，无不流涕。勾践仰天叹曰： 死者，人之所畏，若孤之闻死，胸中绝无怵惕。 遂登船径去，送者皆哭拜于江岸下，越王终不返顾，有诗为证：
斜阳山外片帆开，风卷春涛动地回。<br/>今日一樽沙际别，何时重见渡江来？
越夫人乃据舷而哭，见乌鹊啄江渚之虾，飞去复来，意甚闲适，因哭而歌之，曰：
仰飞鸟兮乌鸢，凌玄虚兮翩翩；<br/>集洲渚兮优恣，奋健翮兮云间；
啄素虾兮饮水，任厥性兮往还。
妾无罪兮负地，有何辜兮谴天？
风飘飘兮西往，知再返兮何年？
心辍辍兮若割，泪泫泫兮双悬！
越王闻夫人怨歌，心中内恸，强笑以慰夫人之心曰： 孤之六翮备矣，高飞有日，复何忧哉！ 
越王既入吴界，先遣范蠡见太宰伯嚭于吴山，复以金帛女子献之，嚭问曰： 文大夫何以不至？ 蠡曰： 为吾主守国，不得偕来也！ 嚭遂随范蠡来见越王，越王深谢其覆庇之德，嚭一力担承，许以返国，越王之心稍安。
伯嚭引军押送越王至于吴下，引入见吴王，勾践肉袒伏于阶下，夫人亦随之，范蠡将宝物女子，开单呈献于下，越王再拜稽首曰： 东海役臣勾践，不自量力，得罪边境，大王赦其深辜，使执箕帚，诚蒙厚恩，得保须臾之命，不胜感戴，勾践谨叩首顿首。 夫差曰： 寡人若念先君之仇，子今日无生理。 勾践复叩首曰： 臣实当死，惟大王怜之。 
时子胥在旁，目若熛火，声如雷霆，乃进曰： 夫飞鸟在青云之上，尚欲弯弓而射之，况近集于庭庑乎。勾践为人机险，今为釜中之鱼，命制庖人，故诌词令色，以求免刑诛，一旦稍得志，如放虎于山，纵鲸于海，不复可制矣。 
夫差曰： 孤闻诛降杀服，祸及三世。孤非爱越而不诛，恐见咎于天耳。 太宰嚭曰： 子胥明于一时之计，不知安国之道，吾王诚仁者之言也。 子胥见吴王信伯嚭之佞言，不用其谏，愤愤而退。
夫差受越贡献之物，使王孙雄于阖闾墓侧，筑一石室，将勾践夫妇贬入其中，去其衣冠，蓬首垢衣，执养马之事，伯嚭私馈食物，仅不至于饥饿，吴王每驾车出游，勾践执马楱步行车前，吴人皆指曰： 此越王也！ 勾践低首而已，有诗为证：
堪叹英雄值坎坷，平生意气尽销磨。<br/>魂离故苑归应少，恨满长江泪转多。
勾践在石室二月，范蠡朝夕侍侧，寸步不离。
忽一日，夫差召勾践入见，勾践跪伏于前，范蠡立于后，夫差谓范蠡曰： 寡人闻： 哲妇不嫁破亡之家，名贤不官灭绝之国 ，今勾践无道，国已将亡，子君臣并为奴仆，羁囚一室，岂不鄙乎？寡人欲赦子之罪，子能改过自新，弃越归吴，寡人必当重用，去忧患而取富贵，子意何如？ 
时越王伏地流涕，惟恐范蠡之从吴也。
只见范蠡稽首而对曰： 臣闻： 亡国之臣，不敢语政；败军之将，不敢语勇。 臣在越不忠不信，不能辅越王为善，致得罪于大王，幸大王不即加诛，得君臣相保，入备扫除，出给趋走。臣愿足矣，尚敢望富贵哉？ 
夫差曰： 子既不移其志，可仍归石室。 
蠡曰： 谨如君命。 
夫差起，入宫中，勾践与范蠡趋入石室，越王服犊鼻，著樵头，斫锉养马；夫人衣无缘之裳，施左关之襦，汲水除粪洒扫；范蠡拾薪炊爨，面目枯槁。夫差时使人窥之，见其君臣力作，绝无几微怨恨之色，终夜亦无愁叹之声，以此谓其无志思乡，置之度外。
一日，夫差登姑苏台，望见越王及夫人端坐于马粪之旁，范蠡操楱而立于左，君臣之礼存，夫妇之仪具，夫差顾谓太宰嚭曰： 彼越王不过小国之君，范蠡不过一介之士，虽在穷厄之地，不失君臣之礼，寡人心甚敬之。 伯嚭对曰： 不惟可敬，亦可怜也。 夫差曰： 诚如太宰之言，寡人目不忍见，倘彼悔过自新，亦可赦乎？ 嚭对曰： 臣闻 无德不复 ，大王以圣王之心，哀孤穷之士，加恩于越，越岂无厚报？愿大王决意。 夫差曰： 可命太史择吉日，赦越王归国。 伯嚭密遣家人以五鼓投石室，将喜信报知勾践。
勾践大喜，告于范蠡，蠡曰： 请为王占之，今日戊寅，以卯时闻信，戊为囚日，而卯复克戊，其繇曰， 天网四张，万物尽伤，祥反为殃。 虽有信，不足喜也。 勾践闻言，喜变为忧。
却说子胥闻吴王将赦越王，急入见曰： 昔桀囚汤而不诛，纣囚文王而不杀，天道还反，祸转成福，故桀为汤所放，商为周所灭。今大王既囚越君，而不行诛，诚恐夏、殷之患至矣！ 夫差因子胥之言，复有杀越王之意，使人召之，伯嚭复先报勾践，勾践大惊，又告于范蠡。蠡曰： 王勿惧也，吴王囚王已三年矣，彼不忍于三年，而能忍于一日乎？去必无恙。 勾践曰： 寡人所以隐忍不死者，全赖大夫之策耳。 乃入城来见吴王。
候之三日，吴王并不视朝，伯嚭从宫中出，奉吴王之命，使勾践复归石室。勾践怪问其故，伯嚭曰： 王惑子胥之言，欲加诛戮，所以相召。适王感寒疾不能起，某入宫问疾，因言： 禳灾宜作福事，今越王匍匐待诛于阙下，怨苦之气，上干于天，王宜保重，且权放还石室，待疾愈而图之！ 王听某之言，故遣君出城耳。 勾践感谢不已。
勾践居石室，忽又三月，闻吴王病尚未愈，使范蠡卜其吉凶，蠡布卦已成，对曰： 吴王不死，至己巳日当减，壬申日必全愈，愿大王请求问疾，倘得入见，因求其粪而尝之，观其颜色，再拜称贺，言病起之期，至期若愈，必然心感大王，而赦可望矣。 
勾践垂泪言曰： 孤虽不肖，亦曾南面为君，奈何含污忍辱，为人尝泄便乎？ 
蠡对曰： 昔纣囚西伯于羑里，杀其子伯邑考，烹而饷之，西伯忍痛而食子肉。夫欲成大事者，不矜细行，吴王有妇人之仁，而无丈夫之决，已欲赦越，忽又中变，不如此何以取其怜乎？ 勾践即日投太宰府中，见伯嚭曰： 人臣之道，主疾则臣忧，今闻主公抱疴不瘳，勾践心孤失望，寝食不安，愿从太宰问疾，以伸臣子之情。 
嚭曰： 君有此美意，敢不转达。 伯嚭入见吴王，曲道勾践相念之情，愿入问疾，夫差在沉困之中，怜其意而许之。
嚭引勾践入于寝室，夫差强目视曰： 勾践亦来见孤耶？ 勾践叩首奏曰， 囚臣闻龙体失调，如摧肝肺，欲一望颜色而无由也。 言未毕，夫差觉腹涨欲便，麾使出，勾践曰： 臣在东海，曾事医师，观人泄便，能知疾之瘥剧。 乃拱立于户下，侍人将余桶近床，扶夫差便讫，将出户外，勾践揭开桶盖，手取其粪，跪而尝之，左右皆掩鼻。
勾践复入叩首曰： 囚臣敢再拜敬贺大王，王之疾，至己巳日有瘳，交三月壬申全愈矣。 夫差曰： 何以知之？ 勾践曰： 臣闻于医师： 夫粪者，谷味也，顺时气则生，逆时气则死。 今囚臣窃尝大王之粪，味苦且酸，正应春夏发生之气，是以知之。 夫差大悦曰： 仁哉，勾践也！臣子之事君父，孰肯尝粪而决疾者！ 
时太宰嚭在旁，夫差问曰： 汝能乎？ 嚭摇首曰： 臣虽甚爱大王，然此事亦不能。 夫差曰： 不但太宰，虽吾太子亦不能也。 即命勾践离其石室，就便栖止。待孤疾瘳，即当遣伊还国。 勾践再拜谢恩而出，自此僦居民舍，执牧养之事如故，夫差病果渐愈，如勾践所刻之期。
心念其忠，既出朝，命置酒于文台之上，召勾践赴宴，勾践佯为不知，仍前囚服而来，夫差闻之，即令沐浴，改换衣冠，勾践再三辞谢，方才奉命，更衣入谒，再拜稽首，夫差慌忙扶起，即出令曰： 越王仁德之人，焉可久辱？寡人将释其囚役，免罪放还，今日为越王设北面之坐，群臣以客礼事之。 乃揖让使就客坐，诸大夫皆列坐于旁。
子胥见吴王忘仇待敌，心中不忿，不肯入坐，拂衣而出，伯嚭进曰： 大王以仁者之心，赦仁者之过，臣闻： 同声相和，同气相求。 今日之坐，仁者宜留，不仁者宜去。相国刚勇之夫，其不坐，殆自惭乎? 夫差笑曰： 太宰之言当矣！ 
酒三行，范蠡与越王俱起进觞，为吴王寿，口致祝辞曰：
皇王在上，恩播阳春，
其仁莫比，其德日新。
於乎休哉，传德无极，
延寿万岁，长保吴国。
四海咸承，诸侯宾服，
觞酒既升，永受万福。
吴王大悦，是日尽醉方休，命王孙雄送勾践于客馆， 三日之内，孤当送尔归国。 
至次早，子胥入见吴王曰： 昨日大王以客礼待仇人，果何见也？勾践内怀虎狼之心，外饰温恭之貌，大王爱须臾之谀，不虑后日之患，弃忠直而听谗言，溺小仁而养大仇。譬如纵毛于炉炭之上，而幸其不焦；投卵于千钧之下，而望其必全，岂可得耶？ 
吴王怫然曰： 寡人卧疾三月，相国并无一好言相慰，是相国之不忠也；不进一好物相送，是相国之不仁也。为人臣不仁不忠，要他何用？越王弃其国家，千里来归寡人，献其货财，身为奴婢，是其忠也；寡人有疾，亲为尝粪，略无怨恨之心，是其仁也。寡人若徇相国私意，诛此善士，皇天必不佑寡人矣！ 
子胥曰： 王何言之相反也？夫虎卑其势，将有击也；狸缩其身，将有取也。越王入臣于吴，怨恨在心，大王何得知之？其下尝大王之粪，实上食大王之心。王若不察，中其奸谋，吴必为擒矣！ 
吴王曰： 相国置之勿言，寡人意已决！ 
子胥知不可谏，遂郁郁而退。
至第三日，吴王复命置酒于蛇门之外，亲送越王出城，群臣皆捧觞饯行，惟子胥不至，夫差谓勾践曰： 寡人赦君返国，君当念吴之恩，勿记吴之怨。 
勾践稽首曰： 大王哀臣孤穷，使得生还故国，当生生世世，竭力报效，苍天在上，实鉴臣心，如若负吴，皇天不佑！ 夫差曰： 君子一言为定，君其遂行，勉之，勉之！ 勾践再拜跪伏，流涕满面，有依恋不舍之状，夫差亲扶勾践登车，范蠡执御，夫人亦再拜谢恩，一同升辇，望南而去。时周敬王二十九年事也。史臣有诗云：
越王已作釜中鱼，岂料残生出会稽。<br/>可笑夫差无远虑，放开罗网纵鲸鲵。
勾践回至浙江之上，望见隔江山川重秀，天地再清，乃叹曰： 孤自意永辞万民，委骨异域，岂期复得返国而奉祀乎? 言罢，与夫人相向而泣，左右皆感动流泪。文种早知越王将至，率守国群臣，城中百姓，拜迎于浙水之上，欢声动地。
勾践命范蠡卜日到国，蠡屈指曰： 异哉，王之择日也，无如来日最吉，王宜疾趋以应之。 于是策马飞舆，星夜还都，告庙临朝，都不必叙。
勾践心念会稽之耻，欲立城于会稽，迁都于此，以自警惕，乃专委其事于范蠡。
蠡乃观天文，察地理，规造新城，包会稽山于内。西北立飞翼楼于卧龙山，以象天门；东南伏漏石窦，以象地户。外郭周围，独缺西北，扬言 已臣服于吴，不敢壅塞贡献之道 ，实阴图进取之便。城既成，忽然城中涌出一山，周围数里，其象如龟，天生草木盛茂。有人认得此山，乃琅琊东武山，不知何故，一夕飞至。
范蠡奏曰： 臣之筑城，上应天象，故天降 昆仑 ，以启越之伯也！ 越王大喜，乃名其山曰怪山，亦曰飞来山，亦曰龟山。于山巅立灵台，建三层楼，以望灵物，制度俱备，勾践自诸暨迁而居之，谓范蠡曰： 孤实不德，以至失国亡家，身为奴隶，苟非相国及诸大夫赞助，焉有今日？ 
蠡曰： 此乃大王之福，非臣等之功也，但愿大王时时勿忘石室之苦，则越国可兴，而吴仇可报矣。 勾践曰： 敬受教！ 
于是以文种治国政，以范蠡治军旅，尊贤礼士，敬老恤贫，百姓大悦。
越王自尝粪之后，常患口臭，范蠡知城北有山，出蔬菜一种，其名曰蕺，可食，而微有气息，乃使人采蕺，举朝食之，以乱其气，后人因名其山曰蕺山。
勾践迫欲复仇，乃苦身劳心，夜以继日。目倦欲合，则攻之以蓼；足寒欲缩，则渍之以水。冬常抱冰，夏还握火，累薪而卧，不用床褥。又悬胆于坐卧之所，饮食起居，必取而尝之，中夜潜泣，泣而复啸。会稽二字，不绝于口。
以丧败之余，生齿亏减，乃著令使壮者勿娶老妻，老者勿娶少妇，女子十七不嫁，男子二十不娶，其父母俱有罪。孕妇将产，告于官，使医守之，生男赐以壶酒一犬，生女赐以壶酒一豚。生子三人，官养其二，生子二人，官养其一。有死者，亲为哭吊，每出游，必载饭与羹于后车。遇童子，必餔而啜之，问其姓名；遇耕时，躬身秉耒。夫人自织，与民间同其劳苦，七年不收民税，食不加肉，衣不重采。
惟问候之使，无一月不至于吴。复使男女入山采葛，作黄丝细布，欲献吴王，尚未及进，吴王嘉勾践之顺，使人增其封，于是东至句甬，西至槜李，南至姑蔑，北至平原，纵横八百余里，尽为越壤。勾践乃治葛布十万匹，甘蜜百坛，狐皮五双，晋竹十艘，以答封地之礼。，夫差大悦，赐越王羽毛之饰。
子胥闻之，称疾不朝。
夫差见越已臣服不贰，遂深信伯嚭之言。一日，问伯嚭曰： 今日四境无事，寡人欲广宫室以自娱，何地相宜。 嚭奏曰： 吴都之下，崇台胜境，莫若姑苏，然前王所筑，不足以当巨览，王不若重将此台改建，令其高可望百里，宽可容六千人，聚歌童舞女于上，可以极人间之乐矣。 夫差然之，乃悬赏购求大木。文种闻之，进于越王曰： 臣闻， 高飞之鸟，死于美食；深泉之鱼，死于芳饵。 今王志在报吴，必先投其所好，然后得制其命。 
勾践曰： 虽得其所好，岂遂能制其命乎？ 
文种对曰： 臣所以破吴者有七术：一曰捐货币，以悦其君臣；二曰贵籴粟槁，以虚其积聚；三曰遗美女，以惑其心志；四曰遗之巧工良材，使作宫室，以罄其财；五曰遗之谀臣，以乱其谋；六曰强其谏臣使自杀，以弱其辅；七曰积财练兵，以承其弊。 
勾践曰： 善哉。今日先行何术？ 
文种对曰： 今吴王方改筑姑苏台，宜选名山神材，奉而献之。 越王乃使木工三千余人，入山伐木，经年无所得。
工人思归，皆有怨望之心，乃歌《木客之吟》曰： 朝采木，暮采木，朝朝暮暮入山曲，穷岩绝壑徒往复，天不生兮地不育，木客何辜兮，受此劳酷？ 每深夜长歌，闻者凄绝。
忽一夜，天生神木一双，大二十围，长五十寻，在山之阳者曰梓，在山之阴者曰楠，木工惊睹，以为目未经见，奔告越王。群臣皆贺曰： 此大王精诚格天，故天生神木，以慰王衷也。 
勾践大喜，亲往设祭而后伐之，加以琢削磨砻，用丹青错画为五采龙蛇之文，使文种浮江而至，献于吴王曰： 东海贱臣勾践，赖大王之力，窃为小殿，偶得巨材，不敢自用，敢因下吏献于左右。 夫差见木材异常，不胜惊喜。
子胥谏曰： 昔桀起灵台，纣起鹿台，穷竭民力，遂致灭亡。勾践欲害吴，故献此木，王勿受之。 夫差曰： 勾践得此良材，不自用而献于寡人，乃其好意，奈何逆之？ 遂不听。乃将此木建姑苏之台。
三年聚材，五年方成，高三百丈，广八十四丈，登台望彻二百里，旧有九曲径以登山，至是更广之。百姓昼夜并作，死于疲劳者，不可胜数。有梁伯龙诗为证：
千仞高台面太湖，朝钟暮鼓宴姑苏。<br/>威行海外三千里，霸占江南第一都。
越王闻之，谓文种曰： 子所云 遗之巧匠良材，使作宫室，以尽其财。 此计已行，今崇台之上，必妙选歌舞以充之，非有绝色，不足侈其心志，子其为寡人谋之！ 文种对曰： 兴亡之数，定于上天，既生神木，何患无美女，但搜求民间，恐惊动人心，臣有一计，可阅国中之女子，惟王所择。 不知文种说出甚计？且看下回分解。
