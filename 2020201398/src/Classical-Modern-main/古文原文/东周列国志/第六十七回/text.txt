<strong>卢蒲癸计逐庆封楚灵王大合诸侯</strong>
话说周灵王长子名晋，字子乔，聪明天纵，好吹笙，作凤凰鸣。立为太子，年十七，偶游伊、洛，归而死，灵王甚痛之，有人报道： 太子于缑岭上，跨白鹤吹笙，寄语土人曰： 好谢天子，吾从浮丘公住嵩山，甚乐也！不必怀念。 浮丘公，古仙人也。灵王使人发其冢，惟空棺耳，乃知其仙去矣。
至灵王二十七年，梦太子晋控鹤来迎，既觉，犹闻笙声在户外，灵王曰： 儿来迎我，我当去矣！ 遗命传位次子贵，无疾而崩。贵即位，是为景王。
是年，楚康王亦薨，令尹屈建与群臣共议，立其母弟麇为王，未几，屈建亦卒，公子围代为令尹，此事叙明，且搁过一边。
再说齐相国庆封，既专国政，益荒淫自纵。
一日，饮于卢蒲嫳之家，卢蒲嫳使其妻出而献酒，封见而悦之，遂与之通。因以国政交付于其子庆舍，迁其妻妾财币于卢蒲嫳之家，封与嫳妻同宿，嫳亦与封之妻妾相通，两不禁忌。有时两家妻小，合做一处，饮酒欢谑，醉后罗唣。左右皆掩口，封与嫳不以为意。
嫳请召其兄卢蒲癸于鲁，庆封从之。癸既归齐，封使事其子庆舍。
舍膂力兼人，癸亦有勇，且善谀，故庆舍爱之，以其女庆姜妻癸，翁婿相称，宠信弥笃。
癸一心只要报庄公之仇，无同心者，乃因射猎，极口夸王何之勇。庆舍问： 王何今在何处？ 癸曰： 在莒国。 庆舍使召之。王何归齐，庆舍亦爱之。
自崔、庆造乱之后，恐人暗算，每出入必使亲近壮士执戈，先后防卫，遂以为例。庆舍因宠信卢蒲癸、王何，即用二人执戈，余人不敢近前。
旧规，公家供卿大夫每日之膳，例用双鸡。时景公性爱食鸡跖，一食数千，公卿家效之，皆以鸡为食中之上品，因此鸡价腾贵，御厨以旧额不能供应，往庆氏请益，卢蒲嫳欲扬庆氏之短，劝庆舍勿益，谓御厨曰： 供膳任尔，何必鸡也？ 御厨乃以鹜代之，仆辈疑鹜非膳品，又窃食其肉。
是日，大夫高虿、字子尾，栾灶、字子雅，侍食于景公，见食品无鸡，但鹜骨耳，大怒曰： 庆氏为政，刻减公膳，而慢我至此！ 不食而出。高虿欲往责庆封，栾灶劝止之。早有人告知庆封，庆封谓卢蒲嫳曰： 子尾、子雅怒我矣。将若之何！ 卢蒲嫳曰： 怒则杀之，何惧焉！ 卢蒲嫳告其兄癸，癸与王何谋曰： 高、栾二家与庆氏有隙，可借助也！ 
何乃夜见高虿，诡言庆氏谋攻高、栾二家，高虿大怒曰： 庆封实与崔杼同弑庄公，今崔氏已灭，惟庆氏在，吾等当为先君报仇！ 王何曰： 此何之志也！大夫谋其外，何与卢蒲氏谋其内，事蔑不济矣！ 高虿阴与栾灶商议，伺间而发。
陈无宇、鲍国、晏婴等，无不知之，但恶庆氏之专横，莫肯言者。卢蒲癸与王何卜攻庆氏，卜者献繇词曰： 虎离穴，彪见血！ 癸以龟兆问于庆舍曰： 有欲攻仇家者，卜得其兆，请问吉凶。 庆舍视兆曰： 必克，虎与彪，父子也。离而见血，何不克焉？所仇者何人？ 癸曰： 乡里之平人耳！ 庆舍更不疑惑。
秋八月，庆封率其族人庆嗣、庆遗，往东莱田猎，亦使陈无宇同往。无宇别其父须无，须无谓曰： 庆氏祸将及矣。同行恐与其难，何不辞之？ 无宇对曰： 辞则生疑，故不敢。若诡以他故召我，可图归也！ 遂从庆封出猎。
去讫，卢蒲癸喜曰： 卜人所谓 虎离穴 者，此其验矣！ 将乘尝祭举事。陈须无知之，恐其子与于庆封之难，诈称其妻有病，使人召无宇归家。无宇求庆封卜之，暗中祷告，却通陈、庆氏吉凶，庆封曰： 此乃 灭身 之卦，下克其上，卑克其尊，恐老夫人之病，未得痊也！ 无宇捧龟，涕泣不止。庆封怜之，乃遣归。
庆嗣见无宇登车，问： 何往？ 曰： 母病不得不归！ 言毕而驰。庆嗣谓庆封曰： 无宇言母病，殆诈也，国中恐有他变，夫子当速归！ 庆封曰： 吾儿在彼何虑？ 无宇既济河，乃发梁凿舟，以绝庆封之归路，封不知也。
时八月初旬将尽矣，卢蒲癸部署家甲，匆匆有战斗之色。其妻庆姜谓癸曰： 子有事而不谋于我，必不捷矣！ 癸笑曰： 汝妇人也，安能为我谋哉？ 庆姜曰： 子不闻有智妇人胜于男子乎。武王有乱臣十人，邑姜与焉，何为不可谋也？ 癸曰： 昔郑大夫雍纠，以郑君之密谋，泄于其妻雍姬，卒致身死君逐，为世大戒，吾甚惧之！ 庆姜曰： 妇人以夫为天，夫唱则妇随之，况重以君命乎？雍姬惑于母言，以害其夫，此闺阃之蝥贼，何足道哉？ 癸曰： 假如汝居雍姬之地，当若何？ 庆姜曰： 能谋则共之，即不能，亦不敢泄！ 癸曰： 今齐侯苦庆氏之专，与栾、高二大夫谋逐汝族，吾是以备之，汝勿泄也！ 庆姜曰： 相国方出猎，时可乘矣！ 癸曰： 欲俟尝祭之日！ 庆姜曰： 夫子刚愎自任，耽于酒色，怠于公事，无以激之，或不出，奈何？妾请往止其行，彼之出乃决矣！ 癸曰： 吾以性命托子，子勿效雍姬也！ 
庆姜往告庆舍曰： 闻子雅、子尾将以尝祭之隙，行不利于夫子，夫子不可出也！ 庆舍怒曰： 二子者，譬如禽兽，吾寝处之，谁敢为难？即有之，吾亦何惧？ 庆姜归报卢蒲癸，预作准备。
至期，齐景公行尝祭于太庙，诸大夫皆从，庆舍莅事，庆绳主献爵，庆氏以家甲环守庙宫。卢蒲癸、王何执寝戈，立于庆舍之左右，寸步不离。
陈、鲍二家有圉人善为优戏，故意使在鱼里街上搬演。庆氏有马，惊而逸走，军士逐而得之，乃尽絷其马，解甲释兵，共往观优。栾、高、陈、鲍四族家丁，俱集于庙门之外，卢蒲癸托言小便，出外约会停当，密围太庙。癸复入，立于庆舍之后，倒持其戟，以示高虿。虿会意，使从人以闼击门扉三声，甲士蜂拥而入。
庆舍惊起，尚未离坐，卢蒲癸从背后刺之，刃入于胁，王何以戈击其左肩，肩折。庆舍目视王何曰： 为乱者乃汝曹乎？ 以右手取俎壶投王何，何立死。卢蒲癸呼甲士先擒庆绳杀之。庆舍伤重，负痛不能忍，只手抱庙柱摇撼之，庙脊俱为震动，大叫一声而绝。
景公见光景利害，大惊欲走避。晏婴密奏曰： 群臣为君故，欲诛庆氏以安社稷，无他虑也！ 景公方才心定，脱了祭服，登车，入于内宫。卢蒲癸为首，同四姓之甲，尽灭庆氏之党，各姓分守城门，以拒庆封，防守严密，水泄不通。
却说庆封田猎而回，至于中途，遇庆舍逃出家丁，前来告乱。庆封闻其子被杀，大怒，遂还攻西门。城中守御严紧，不能攻克，卒徒渐渐逃散。庆封惧，遂出奔鲁国。齐景公使人让鲁，不当收留作叛之臣，鲁人将执庆封以畀齐人。庆封闻而惧，复奔吴国。吴王夷昧以朱方居之，厚其禄入，视齐加富，使伺察楚国动静。
鲁大夫子服何闻之，谓叔孙豹曰： 庆封又富于吴，殆天福淫人乎？ 叔孙豹曰：  善人富，谓之赏；淫人富，谓之殃 。庆氏之殃至矣，又何福焉！ 
庆封既奔，于是高虿、栾灶为政，乃宣崔、庆之罪于国中，陈庆舍之尸于朝以殉。
求崔杼之柩不得，悬赏购之，有能知柩处来献者，赐以崔氏之拱璧。崔之圉人贪其璧，遂出首。于是发崔氏祖墓，得其柩斫之，见二尸，景公欲并陈之。晏婴曰： 戮及妇人，非礼也！ 乃独陈崔杼之尸于市。国人聚观，犹能识认，曰： 此真崔子矣！ 
诸大夫分崔、庆之邑。以庆封家财俱在卢蒲嫳之室，责嫳以淫乱之罪，放之于北燕，卢蒲癸亦从之。二氏家财，悉为众人所有，惟陈无宇一无所取。庆氏之庄，有木材百余车，众议纳之陈氏，无宇悉以施之国人，由是国人咸颂陈氏之德。
此周景王初年事也。
其明年，栾灶卒，子栾施嗣为大夫，与高虿同执国政。高虿忌高厚之子高止，以二高并立为嫌，乃逐高止，止亦奔北燕。止之子高竖，据卢邑以叛，景公使大夫闾邱婴帅师围卢，高竖曰： 吾非叛，惧高氏之不祀也！ 闾邱婴许为高氏立后，高竖遂出奔晋国。闾邱婴复命于景公，景公乃立高酀以守高傒之祀。高虿怒曰： 本遣闾邱欲除高氏，去一人，立一人，何择焉？ 乃谮杀闾邱婴。
诸公子子山、子商、子周等，皆为不平，纷纷讥议。高虿怒，以他事悉逐之，国中侧目。未几，高虿卒，子高强嗣为大夫。高强年幼，未立为卿，大权悉归于栾施矣。
此段话且搁过一边。
是时晋、楚通和，列国安息。郑大夫良霄字伯有，乃公子去疾之孙，公孙辄之子，时为上卿执政。性汰侈，嗜酒，每饮辄通宵，饮时恶见他人，恶闻他事，乃窟地为室，置饮具及钟鼓于中，为长夜之饮，家臣来朝者，皆不得见。日中乘醉入朝，言于郑简公，欲遣公孙黑往楚修聘。公孙黑方与公孙楚争娶徐吾犯之妹，不欲远行，来见良霄求免。阍人辞曰： 主公已进窟室，不敢报也！ 
公孙黑大怒，遂悉起家甲，乘夜同印段围其第，纵火焚之。良霄已醉，众人扶之上车，奔雍梁。
良霄方醒，闻公孙黑攻己，大怒，居数日，家臣渐次俱到，述国中之事，言： 各族结盟，以拒良氏，惟国氏、罕氏不与盟。 霄喜曰： 二氏助我矣， 乃还攻郑之北门。公孙黑使其侄驷带，同印段率勇士拒之。良霄战败，逃于屠羊之肆，为兵众所杀，家臣尽死。
公孙侨闻良霄死，亟趋雍梁，抚良霄之尸而哭之曰： 兄弟相攻，天乎，何不幸也！ 尽敛家臣之尸，与良霄同葬于斗城之村。公孙黑怒曰： 子产乃党良氏耶？ 欲攻之。上卿罕虎止之曰： 子产加礼于死者，况生者乎？礼，国之干也，杀有礼不祥。 黑乃不攻。
郑简公使罕虎为政，罕虎曰： 臣不如子产！ 乃使公孙侨为政。
时周景王之三年也。
公孙侨既执郑政，乃使都鄙有章，上下有服，田有封洫，庐井有伍，尚忠俭，抑泰侈。公孙黑乱政，数其罪而杀之。又铸《刑书》以威民，立乡校以闻过。国人乃歌诗曰： 我有子弟，子产诲之；我有田畴，子产殖之；子产而死，谁其嗣之？ 
一日，郑人出北门，恍惚间遇见良霄，身穿介胄提戈而行，曰： 带与段害我，我必杀之！ 其人归述于他人，遂患病。于是国中风吹草动，便以为良霄来矣，男女皆奔走若狂，如避戈矛。未几驷带病卒；又数日，印段亦死。国人大惧，昼夜不宁。
公孙侨言于郑君，以良霄之子良止为大夫，主良氏之祀；并立公子嘉之子公孙泄，于是国中讹言顿息。行人游吉、字子羽，问于侨曰： 立后而讹言顿息，是何故也？ 侨曰： 凡凶人恶死，其魂魄不散，皆能为厉。若有所归依，则不复然矣，吾立祀为之归也！ 游吉曰： 若然，立良氏可矣，何以并立公孙泄，岂虑子孔亦为厉乎？ 侨曰： 良霄有罪，不应立后，若因为厉而立之，国人皆惑于鬼神之说，不可以为训。吾托言于存七穆之绝祀，良、孔二氏并立，所以除民之惑也！ 游吉乃叹服。
再说周景王二年，蔡景公为其世子般娶楚女芈氏为室。
景公私通于芈氏，世子般怒曰： 父不父，则子不子矣。 乃伪为出猎，与心腹内侍数人，潜伏于内室。景公只道其子不在，遂入东宫，径造芈氏之室，世子般率内侍突出，砍杀景公，以暴疾讣于诸侯，遂自立为君，是为灵公。史臣论般以子弑父，千古大变；然景公淫于子妇，自取悖逆，亦不能无罪也。有诗叹云：
新台丑行污青史，蔡景如何复蹈之？<br/>逆刃忽从宫内起，因思急子可怜儿！
蔡世子般虽以暴疾讣于诸侯，然弑逆之迹，终不能掩，自本国传扬出来，各国谁不晓得？但是时盟主偷惰，不能行诛讨之法耳。
其年秋，宋宫中夜失火，夫人乃鲁女伯姬也，左右见火至，禀夫人避火，伯姬曰： 妇人之义，傅母不在，宵不下堂，火势虽迫，岂可废义？ 比及傅母来时，伯姬已焚死矣，国人皆为叹息。时晋平公以宋有合成之功，怜其被火，乃大合诸侯于澶渊，各出财币以助宋。宋儒胡安定论此事，以为不讨蔡世子弑父之罪，而谋恤宋灾，轻重失其等矣，此平公所以失霸也。
周景王四年，晋、楚以宋之盟，故将复会于虢。时楚公子围代屈建为令尹。围乃共王之庶子，年齿最长，为人桀骜不恭，耻居人下，恃其才器，阴畜不臣之志，欺熊麇微弱，事多专决，忌大夫薳掩之忠直，诬以谋叛，杀之而并其室；交结大夫薳羆、伍举为腹心。日谋篡逆。
尝因出田郊外，擅用楚王旌旗，行至芋邑，芋尹申无宇数其僭分，收其旌旗于库，围稍戢。
至是，将赴虢之会，围请先行聘于郑，欲娶丰氏之女。临行，谓楚王熊麇曰： 楚已称王位，在诸侯之上，凡使臣乞得用诸侯之礼，庶使列国知楚之尊。 熊麇许之。
公子围遂僭用国君之仪，衣服器用，拟于侯伯，用二人执戈前导，将及郑郊，郊人疑为楚王，惊报国中，郑君臣俱大骇，星夜匍匐出迎，及相见，乃公子围也，公孙侨恶之，恐其一入国中，或生他变，乃使行人游吉辞以城中舍馆颓坏，未及修葺，乃馆于城外。
公子围使伍举入城，议婚丰氏，郑伯许之，既行聘，筐篚甚盛，临娶时，公子围忽萌袭郑之意，欲借迎女为名，盛饰车乘，乘机行事。公孙侨曰： 围之心不可测，必去众而后可， 游吉曰： 吉请再往辞之， 于是游吉往见公子围曰： 闻令尹将用众迎，敝邑褊小，不足以容从者，请除地于城外，以听迎妇之命。 公子围曰： 君辱贶寡大夫围，赐以丰氏之婚，若迎于野外，何以成礼？ 游吉曰： 礼，军容不入国，况婚姻乎？令尹若必用众，以壮观瞻，请去兵备， 伍举密言于围曰： 郑人知备我矣，不如去兵。 乃使士卒悉弃弓矢，垂櫜而入，迎丰氏于馆舍，遂赴会所。
晋赵武及宋、鲁、齐、卫、陈、蔡、郑、许各国大夫，俱已先在。
公子围使人言于晋曰： 楚、晋有盟于前，今此番寻好，不必再立誓书，重复歃血，但将盟宋旧约，表白一番，令诸君勿忘足矣！ 祁午谓赵武曰： 围之此言，恐晋争先也，前番让楚先晋，今番晋合先楚，若读旧书，楚常先矣，子以为何如？ 赵武曰： 围之在会，缉蒲为王宫，威仪与楚王无二，其志不惟外亢，将有内谋，不如姑且听之，以骄其志！ 祁午曰： 虽然，前番子木衷甲赴会，幸而不发；今围更有甚焉，吾子宜为之备！ 赵武曰： 所以寻好者，寻弭兵之约也，武知有守信而已，不知其他！ 
既登坛，公子围请读旧书，加于牲上，赵武唯唯。既毕事，公子围遽归，诸大夫皆知围之将为楚君也。史臣有诗云：
任教贵倨称公子，何事威仪效楚王？<br/>列国尽知成跋扈，郏敖燕雀尚怡堂！
赵武心中终以读旧书先楚为耻，恐人议论，将守信之语，向各国大夫再三分剖，说了又说，及还过郑，鲁大夫叔孙豹同行，武复言之。豹曰： 相君谓弭兵之约，可终守乎？ 武曰： 吾等偷食，朝夕图安，何暇问久远？ 
豹退谓郑大夫罕虎曰： 赵孟将死矣。其语偷，不为远计，且年未五十，而谆谆焉如八九十岁老人，其能久乎？ 未几，赵武卒。韩起代之为政，不在话下。
再说楚公子围归国，值熊麇抱病在宫，围入宫问疾，托言有密事启奏，遣开嫔侍，解冠缨加熊麇之颈，须臾而死。麇有二子，曰幕，曰平夏，闻变挺剑来杀公子围，勇力不敌，俱为围所杀。麇弟右尹熊比、字子干，宫厩尹熊黑肱、字子晰，闻楚王父子被杀，惧祸，比出奔晋，黑肱出奔郑，公子围赴于诸侯曰： 寡君麇不禄即世，寡大夫围应为后！ 伍举更其辞曰： 共王之子围为长！ 围于是嗣即王位，改名熊虔，是为灵王。
以薳羆为令尹，郑丹为右尹，伍举为左尹，斗成然为郊尹，太宰伯州犁有公事在郏，楚王虑其不服，使人杀之。因葬楚王麇于郏，谓之郏敖。以薳启疆代为太宰，立长子禄为世子。
灵王既得志，愈加骄恣，有独霸中原之意，使伍举求诸侯于晋，又以丰氏女族微，不堪为夫人，并求婚于晋侯，晋平公新丧赵武，惧楚之强，不敢违抗，一一听之。
周景王六年，为楚灵王之二年，冬十二月，郑简公、许悼公如楚，楚灵王留之，以待伍举之报，伍举还楚复命，言： 晋侯二事俱诺！ 灵王大悦，遣使大征会于诸侯，约以明年春三月为会于申。郑简公请先往申地，迎待诸侯，灵王许之。
至次年之春，诸国赴会者，接踵不绝，惟鲁、卫托故不至，宋遣大夫向戍代行，其他蔡、陈、徐、滕、顿、胡、沈、小邾等国君，俱亲身赴会。楚灵王大率兵车，来至申地，诸侯俱来相见。
右尹伍举进曰： 臣闻欲图霸者，必先得诸侯；欲得诸侯者，必先慎礼。今吾王始求诸侯于晋，宋向戍、郑公孙侨皆大夫之良，号为知礼者，不可不慎也！ 
灵王曰： 古者合诸侯之礼何如？ 
伍举曰： 夏启有钧台之享，商汤有景亳之命，周武有孟津之誓，成王有岐阳之蒐，康王有酆宫之朝，穆王有涂山之会，齐桓公有召陵之师，晋文公有践土之盟，此六王二公所以合诸侯者，莫不有礼，惟君所择。 
灵王曰： 寡人欲霸诸侯，当用齐桓公召陵之礼，但不知其礼如何？ 
伍举对曰： 夫六王二公之礼，臣闻其名，实未之习也。以所闻齐桓公伐楚，退师召陵，楚使先大夫屈完如齐师，桓公大陈八国车乘，以众强夸示屈完，然后合诸侯与屈完盟会。今诸侯新服，吾王亦惟示以众强之势，使其怖畏，然后征会讨贰，不敢不从矣！ 
灵王曰： 寡人欲用兵诸侯，效桓公伐楚之事，谁当先者？ 
伍举对曰： 齐庆封弑其君，逃于吴国，吴不讨其罪，又加宠焉，处以朱方之地，聚族而居，富于其旧，齐人愤怨。夫吴，我之仇也，若用兵伐吴，以诛庆封为名，则一举而两得矣！ 
灵王曰： 善。 
于是盛陈车乘，以恐胁诸侯，即申地为会盟。以除君是吴姬所出，疑其附吴，系之三日，徐
子愿为伐吴向导，乃释之。使大夫屈申，率诸侯之师伐吴，围朱方，执齐庆封，尽灭其族，屈申闻吴人有备，遂班师，以庆封献功，灵王欲戮庆封，以徇于诸侯。
伍举谏曰： 臣闻， 无瑕者可以戮人！ 若戮庆封，恐其反唇而稽也！ 灵王不听，乃负庆封以斧钺，绑示军前，以刀按其颈，迫使自言其罪曰： 各国大夫听者，无或如齐庆封弑其君、弱其孤，以盟其大夫。 庆封遂大声叫曰： 各国大夫听者，无或如楚共王之庶子围，弑其君兄之子麇而代之，以盟诸侯。 观者皆掩口而笑。灵王大惭，使速杀之。胡曾先生咏史诗云：
乱贼还将乱贼诛，虽然势屈肯心输？<br/>楚虔空自夸天讨，不及庄王戮夏舒！
灵王自申归楚，怪屈申从朱方班师，不肯深入，疑其有贰心于吴，杀之，以屈生代为大夫。薳羆如晋，迎夫人姬氏以归，薳羆遂为令尹。
是年冬，吴王夷昧帅师伐楚，入棘、栎、麻，以报朱方之役。
楚灵王大怒，复起诸侯之师伐吴，越君允常恨吴侵掠，亦使大夫常寿过帅师来会，楚将薳启疆为先锋，引舟师先至鹊岸，为吴人所败。
楚灵王自引大兵，至于罗汭，吴王夷昧使其宗弟蹶繇犒师，灵王怒而执之，将杀其血，以衅军鼓，先使人问曰： 汝来时曾卜吉凶否？ 蹶繇对曰： 卜之甚吉。 使者曰： 君王将取汝血以衅军鼓，何吉之有？ 蹶繇对曰： 吴所卜，乃社稷之事，岂为一人吉凶哉？寡君之遣繇犒师，盖以察王怒之疾徐，而为守御之缓急，君若欢焉，好迎使臣，使敝邑忘于儆备，亡无日矣，若以使臣衅鼓，敝邑知君之震怒，而修其武备，于以御楚有余矣，吉孰大焉？ 灵王曰： 此贤士也！ 乃赦之归。
楚兵至吴界，吴设守甚严，不能攻入而还。灵王乃叹曰： 向乃枉杀屈申矣。 
灵王既归，耻其无功，乃大兴土木，欲以物力制度夸示诸侯。
筑一宫名曰章华，广袤四十里。中筑高台，以望四方，台高三十仞，曰章华台，亦名三休台，以其高峻，凡登台必三次休息，始陟其颠也。其中宫室亭榭，极其壮丽，环以民居，凡有罪而逃亡者，皆召使归国，以实其宫。宫成，遣使征召四方诸侯，同来落成。不知诸侯几位到来？且看下回分解。
