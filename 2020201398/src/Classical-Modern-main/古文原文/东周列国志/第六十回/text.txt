<strong>智武子分军肆敌逼阳城三将斗力</strong>
话说周简王十三年夏四月，楚共王用右尹壬夫之计，亲统大军，同郑成公伐宋。以鱼石等五大夫为向导，攻下彭城，使鱼石等据之。留下三百乘，屯戍其地，共王谓五大夫曰： 晋方通吴，与楚为难，而彭城乃吴、晋往来之径，今留重兵助汝，进战则可以割宋国之封，退守亦可以绝吴、晋之使，汝宜用心任事，勿负寡人之托！ 
共王归楚。
是冬，宋成公使大夫老佐帅师围彭城，鱼石统戍卒迎战，为老佐所败，楚令尹婴齐闻彭城被围，引兵来救，老佐恃勇轻敌，深入楚军，中箭而亡，婴齐遂进兵侵宋，宋成公大惧，使右师华元至晋告急。
韩厥言于悼公曰： 昔文公之伯，自救宋始，兴衰之机，在此一举，不可以不勤也！ 乃大发使，征兵于诸侯。悼公亲统大将韩厥、荀偃、栾黡等，先屯兵于台谷。婴齐闻晋兵大至，乃班师归楚。
周简王十四年，悼公帅宋、鲁、卫、曹、莒、邾、滕、薛八国之兵，进围彭城。宋大夫向戍使士卒登车巢车，向城上四面呼曰： 鱼石等背君之贼，天理不容！今晋统二十万之众，蹂破孤城，寸草不留，汝等若知顺逆，何不擒逆贼来降？免使无辜被戮！ 
如此传呼数遍，彭城百姓闻之，皆知鱼石理亏，开门以纳晋师，时楚戍虽众，鱼石等不加优恤，莫肯效力。晋悼公入城，戍卒俱奔散。韩厥擒鱼石，栾黡、荀偃擒鱼府，宋向戍擒向为人，向带，鲁仲孙蔑擒鳞朱，各解到晋悼公处献功。悼公命将五大夫斩首，安置其族于河东壶邱之地，遂移师问罪于郑。
楚右尹壬夫侵宋以救郑，诸侯之师还救宋，因各散归。
是年，周简王崩，世子泄心即位，是为灵王。灵王自始生时，口上便有髭须，故周人谓之髭王。髭王元年夏，郑成公疾笃，谓上卿公子偪曰： 楚君以救郑之故，矢及于目，寡人未之敢忘。寡人死后，诸卿切勿背楚！ 嘱罢遂薨。公子马非等奉世子髠顽即位，是为僖公。
晋悼公以郑人未服，大合诸侯于戚以谋之。鲁大夫仲孙蔑献计曰： 郑地之险，莫如虎牢，且楚、郑相通之要道也！诚筑城设关，留重兵以逼之，郑必从矣！ 
楚降将巫臣献计曰： 吴与楚一水相通，自臣往岁聘吴，约与攻楚，吴人屡次侵扰楚属，楚人苦之，今莫若更遣一介，导吴伐楚，楚东苦吴兵，安能北与我争郑乎！ 晋悼公两从之。
时齐灵公亦遣世子光，同上卿崔杼来会所，听晋之命。悼公乃合九路诸侯兵力，大城虎牢，增置墩台，大国抽兵千人，小国五百三百，共守其地。郑僖公果然恐惧，始行成于晋，晋悼公乃还。
时中军尉祁奚年七十余矣，告老致政，悼公问曰： 孰可以代卿者？ 奚对曰： 莫如解狐。 悼公曰： 闻解狐卿之仇也，何以举之？ 奚对曰： 君问可，非问臣之仇也。 悼公乃召解狐，未及拜官，狐已病死。悼公复问曰： 解狐之外，更有何人？ 奚对曰： 其次莫如午。 悼公曰： 午非卿之子耶？ 奚对曰： 君问可，非问臣之子也。 悼公曰： 今中军尉副羊舌职亦死，卿为我并择其代。 奚对曰： 职有二子，曰赤，曰肹，二人皆贤，惟君所用。 悼公从其言，以祁午为中军尉，羊舌赤副之，诸大夫无不悦服。
话分两头。
再说巫臣之子巫狐庸，奉晋侯命，如吴见吴王寿梦，请兵伐楚。寿梦许之，使世子诸樊为将，治兵于江口，早有谍人报入楚国。楚令尹婴齐奏曰： 吴师从未至楚，若一次入境，后将复来，不如先期伐之。 共王以为然。婴齐乃大阅舟师，简精卒二万人，由大江袭破鸠兹，遂欲顺流而下。骁将邓廖进曰： 长江水溜，进易退难，小将愿率一军前行，得利则进，失利亦不至于大败。元帅屯兵于郝山矶，相机观变，可以万全。 
婴齐然其策，乃选组甲三百人，被练袍者三千人，皆气强力大，一可当十者，大小舟共百艘，一声炮响，船头望东进发。
早有哨船探知鸠兹失事，来报世子诸樊。诸樊曰： 鸠兹既失，楚兵必乘胜东下，宜预备之。 乃使公子夷昧帅舟师数十艘，于东西梁山诱敌。公子馀祭伏兵于采石港。
邓廖兵过郝山矶，望梁山有兵船，奋勇前进，夷昧略战，即佯败东走。邓廖追过采石矶，遇诸樊大军，方接战，未十余合，采石港中炮声大振，馀祭伏兵从后夹攻，前后矢发如雨点，邓廖面中三矢，犹拔箭力战，夷昧乘艨艟大舰至，舰上俱精选勇士，以大枪乱捣敌船，船多覆溺，邓廖力尽被执，不屈而死。余军得逃者，惟组甲八十，被练甲者三百人而已。
婴齐惧罪，方欲俺败为功，谁知吴世子诸樊乘胜，反进兵袭楚，婴齐大败而回，鸠兹仍复归吴。婴齐羞愤成疾，未至郢都，遂卒。史臣有诗云：
乘车射御教吴人，从此东方起战尘。<br/>组甲成擒名将死，当年错著族巫臣。
共王乃进右尹壬夫为令尹。壬夫赋性贪鄙，索赂于属国。陈成公不能堪，乃使辕侨如请服于晋，晋悼公大合诸侯于鸡泽，再会诸侯于戚，吴子寿梦亦来会好，中国之势大振。
楚共王怒失陈国，归罪于壬夫，杀之，用其弟公子贞字子囊者代为令尹，大阅师徒，出车五百乘伐陈。时陈成公午已薨，世子弱嗣位，是为哀公，惧楚兵威，复归附于楚。
晋悼公闻之大怒，欲起兵与楚争陈，忽报无终国君嘉父，遣大夫孟乐至晋，献虎豹之皮百个，奏言： 山戎诸国，自齐桓公征服，一向平靖，近因燕秦微弱，山戎窥中国无伯，复肆侵掠，寡君闻晋君精明，将绍桓文之业，因此宣晋威德，诸戎情愿受盟，因此寡君遣微臣奉闻，惟赐定夺。 
悼公集诸将商议，皆曰： 戎狄无亲，不如伐之。昔者，齐桓公之伯，先定山戎，后征荆楚，正以豺狼之性，非兵威不能制也。 司马魏绛独曰： 不可，今诸侯初合，大业未定，若兴兵伐戎，楚兵必乘虚而生事，诸侯必叛晋而朝楚，夫夷狄，禽兽也；诸侯，兄弟也。今得禽兽而失兄弟，非策也。 
悼公曰： 戎可和乎？ 魏绛对曰： 和戎之利有五：戎与晋邻，其地多旷，贱土贵货，我以货易土，可以广地，其利一也；侵掠既息，边民得安意耕种，其利二也；以德怀远，兵车不劳，其利三也；戎狄事晋，四邻震动，诸侯畏服，其利四也；我无北顾之忧，得以专意于南方，其利五也。有此五利，君何不从？ 悼公大悦。
即命魏绛为和戎之使，同孟乐先至无终国，与国王嘉父商议停当，嘉父乃号召山戎诸国，并至无终，歃血定盟： 方今晋侯嗣伯，主盟中华，诸戎愿奉约束，捍卫北方，不侵不叛，各保宁宇，如有背盟，天地不佑！ 诸戎受盟，各各欢喜，以土宜献魏绛，绛分毫不受，诸戎相顾曰： 上国使臣，廉洁如此！ 倍加敬重。
魏绛以盟约回报悼公，悼公大悦。
时楚令尹公子贞已得陈国，又移兵伐郑。因虎牢有重兵戍守，不走汜水一路，却由许国望颍水而来。
郑僖公髠顽大惧，集六卿共议，那六卿公子騑字子驷、公子发字子国、公子嘉字子孔，三位俱穆公之子，于僖公为叔祖辈；公孙辄字子耳，乃公子去疾之子；公孙虿字子蟜，乃公子偃之子，公孙舍之字子展，乃公子喜之子，三位俱穆公之孙，袭父爵为卿，为僖公为叔辈。这六卿都是尊行，素执郑政。僖公髠顽心高气傲，不甚加礼，以此君臣积不相能，上卿公子騑尤为凿柄。
今日会议之际，僖公主意，欲坚守以待晋救，公子騑开言曰： 谚云 远水岂能救近火 ，不如从楚。 僖公曰： 从楚则晋师又至，何以当之？ 公子騑对曰： 晋与楚谁怜我者？我亦何择于二国？惟强者则事之！今后请以牺牲玉帛待于境外，楚来则盟楚，晋来则盟晋。两雄并争必有大屈，强弱既分，吾因择强者而庇民焉，不亦可乎？ 
僖公不从其计，曰： 如驷言郑朝夕待盟，无宁岁矣！ 欲遣使求援于晋，诸大夫惧违公子騑之意，莫肯往者，僖公发愤自行，是夜宿于驿舍。公子騑使门客伏而刺之，托言暴疾，立其弟嘉为君，是为简公。使人报楚曰： 从晋皆髠顽之意，今髠顽已死，愿听盟罢兵！ 楚公子贞受盟而退。
晋悼公以闻郑复从楚，乃问于诸大夫曰： 今陈、郑俱叛，伐之何先？ 荀罃对曰： 陈国小地偏，无益于成败之数；郑为中国之枢，自来图伯，必先服郑。宁失十陈，不可失一郑也！ 韩厥曰： 子羽识见明决，能定郑者必此人，臣力衰智耄，愿以中军斧钺让之。 悼公不许，厥坚请不已，乃从之。韩厥告老致政，荀罃遂代为中军元帅，统大军伐郑。
兵至虎牢，郑人请盟，荀罃许之，比及晋师反旆。楚共王亲自伐郑，复取成而归。悼公大怒，问于诸大夫曰： 郑人反覆，兵至则从，兵撤复叛，今欲得其坚附，当用何策？ 
荀罃献计曰： 晋所以不能收郑者，以楚人争之甚力也，今欲收郑，必先敝楚；欲敝楚，必用 以逸待劳 之策。 悼公曰： 何谓 以逸待劳 之策？ 荀罃对曰： 兵不可以数动，数动则疲，诸侯不可以屡勤，屡勤则怨，内疲而外怨，以此御楚，臣未见其胜也。臣请举四军之众，分而为三，将各国亦分派配搭，每次只用一军，更番出入，楚进则我退，楚退则我复进，以我之一军，牵楚之全军，彼求战不得，求息又不得，我无暴骨之凶，彼有道涂之苦，我能亟往，彼不能亟来，如是而楚可疲，郑可固也！ 
悼公曰： 此计甚善！ 
即命荀罃治兵于曲梁，三分四军，定更番之制，荀罃登坛出令，坛上竖起一面杏黄色大旆，上写 中军元帅智 。他本荀罃氏，为何却写 智 字？因荀罃、荀偃叔侄同为大将，军中一姓，嫌无分别，父荀首食采于智，偃父荀庚自晋作三行时，曾为中行将军，故又以智氏、中行氏别之。自此荀罃号为智，荀偃号为中行偃，军中耳目，就不乱了。
这都是荀罃的法度，坛下分立三军：第一军，上军元帅荀偃，副将韩起，鲁、曹、邾三国以兵从，中军副将范匄接应；第二军，下军元帅栾黡，副将士鲂，齐、滕、薛三国以兵从，中军上大夫魏颉接应；第三军，新军元帅赵武，副将魏相，宋、卫、郳三国以兵从，中军下大夫荀会接应。
荀罃传令：第一次上军出征，第二次下军出征，第三次新军出征，中军兵将，分配接应，周而复始，但取盟约归报，便算有功，更不许与楚兵交战。
公子杨干，乃悼公之同母弟，年方一十九岁，新拜中军戎御之职，血气方刚，未经战阵，闻得治兵伐郑，磨拳擦掌，巴不得独当一队，立刻上前厮杀，不见智蔤点用，心中一股锐气，按纳不住，遂自请为先锋，愿效死力。智曰： 吾今日分军之计，只要速进速退，不以战胜为功，分派已定，小将军虽勇，无所用之。 杨干固请自效，荀罃曰： 既小将军坚请，权于荀大夫部下接应新军。 杨干又道： 新军派在第三次出征，等待不及，求拨在第一军部下！ 智不从，杨干恃自家是晋侯亲弟，径将本部车卒，自成一队，列于中军副将范匄之后。
司马魏绛奉将令整肃行伍，见杨干越次成列，即鸣鼓告于众曰： 杨干故违将令，乱了行伍之序，论军法本该斩首，念是晋侯亲弟，姑将仆御代戮，以肃军政。 即命军校擒其御车之人斩之，悬首坛下。
军中肃然。
杨干素骄贵自恣，不知军法。见御人被戮，吓得魂不附体，十分惧怕中，又带了三分羞，三分恼，当下驾车驰出军营，径奔晋悼公之前，哭拜于地，诉说魏绛如此欺负人，无颜见诸将之面。悼公爱弟之心，不暇致详，遂怫然大怒曰： 魏绛辱寡人之弟，如辱寡人，必杀魏绛，不可纵也！ 乃召中军尉副羊舌职往取魏绛。
羊舌职入宫见悼公曰： 绛志节之士，有事不避难，有罪不避刑，军事已毕，必当自来谢罪，不须臣往。 顷刻间，魏绛果至，右手仗剑，左手执书，将入朝待罪，至午门，闻悼公欲使人取己，遂以书付仆人，令其申奏，便欲伏剑而死。
只见两位官员，喘吁吁的奔至，乃是下军副将士鲂、主候大夫张老，见绛欲自刎，忙夺其剑曰： 某等闻司马入朝，必为杨公子之事，所以急趋而至。欲合词禀闻主公，不识司马为何轻生如此？ 魏绛具说晋侯召羊舌大夫之意。二人曰： 此乃国家公事，司马奉法无私，何必自丧其身？不须令仆上书，某等愿代为启奏！ 
三人同至宫门，士鲂、张老先入，请见悼公，呈上魏绛之书，悼公启而览之，略云：
君不以臣为不肖，使承中军司马之乏。臣闻： 三军之命，系于元帅；元帅之权，在乎命令。 有令不遵，有命不用，此河曲之所以无功，邲城之所以致败也。臣戮不用命者，以尽司马之职，臣自知上触介弟，罪当万死，请伏剑于君侧，以明君侯亲亲之谊！
悼公读罢其书，急问士鲂、张老曰： 魏绛安在？ 鲂等答曰： 绛惧罪欲自杀，臣等力止之，见在宫门待罪。 悼公悚然起席，不暇穿履，遂跣足步出宫门，执魏绛之手，曰： 寡人之言，兄弟之情也；子之所行，军旅之事也。寡人不能教训其弟，以犯军刑，过在寡人，于卿无与。卿速就职！ 
羊舌职在旁大声曰： 君已恕绛无罪，绛宜退。 魏绛乃叩谢不杀之恩，羊舌职与士鲂、张老，同时稽首称贺曰： 君有奉法之臣如此，何患伯业不就？ 四人辞悼公一齐出朝。
悼公回宫，大骂杨干： 不知礼法，几陷寡人于过，杀吾爱将！ 使内侍押往公族大夫韩无忌处，学礼三月，方许相见，杨干含羞郁郁而去。髯翁有诗云：
军法无亲敢乱行，中军司马面如霜。<br/>悼公伯志方磨励，肯使忠臣剑下亡？
智蔤定分军之令，方欲伐郑，廷臣传报： 宋国有文书到来。 悼公取览，乃是楚、郑二国相比，屡屡兴兵，侵掠宋境，以偪阳为东道，以此告急。
上军元帅荀偃请曰： 楚得陈、郑而复侵宋，意在与晋争伯也。偪阳为楚伐宋之道，若兴师先向偪阳，可一鼓而下，前彭城之围，宋向戍有功，因封之以为附庸，使断楚道，亦一策也。 智蔤曰： 偪阳虽小，其城甚固，若围而不下，必为诸侯所笑！ 中军副将士匄曰： 彭城之役，我方伐郑，楚则侵宋以救之；虎牢之役，我方平郑，楚又侵宋以报之。今欲得郑，非先为固宋之谋不可，偃言是也！ 荀罃曰： 二子能料偪阳必可灭乎？ 荀偃，士偃同声应曰： 都在小将二人身上，如若不能成功，甘当军令！ 悼公曰： 伯游倡之，伯瑕助之，何忧事不济乎？ 
乃发第一军往攻偪阳，鲁、曹、邾三国皆以兵从。
偪阳大夫妘斑献计曰： 鲁师营于北门，我伪启门出战，其师必入攻，俟其半入，下悬门以截之。鲁败，则曹，邾必惧，而晋之锐气亦挫矣！ 偪阳子用其计。
却说鲁将孟孙蔑率其部将叔梁纥、秦堇父、狄弥等攻北门，只见悬门不闭，堇父同弥恃勇先进，叔梁纥继之。忽闻城上豁喇一声，将悬门当著叔梁纥头顶上放将下来，纥即投戈于地，举双手把悬门轻轻托起，后军就鸣金起来。
堇父，狄弥二将，恐后队有变，急忙回身，城内鼓角大振，妘斑引著大队人车，尾后追逐。望见一大汉，手托悬门，以出军将，妘斑大骇，想道： 这悬门自上放下，不是千斤力气，怎抬得住？若闯出去，反被他将门放下，可不利害！ 且自停车观望。叔梁纥待晋军退尽，大叫道： 鲁国有名上将叔梁纥在此。有人要出城的，趁我不曾放手，快些出去！ 城中无人敢应。妘斑弯弓搭箭，方欲射之，叔梁纥把双手一掀，就势撒开，那悬门便落了闸口。
纥回至本营，谓堇父，狄弥曰： 二位将军之命，悬于我之两腕也！ 堇父曰： 若非鸣金，吾等已杀入偪阳城，成其大功矣！ 狄弥曰： 只看明日，我要独攻偪阳，显得鲁人本事！ 
至次日，孟孙蔑整队向城上搦战，每百人为一队。狄弥曰： 我不要人帮助，只单身自当一队足矣！ 乃取大车轮一个，以坚甲蒙之，紧紧束缚，左手执以为橹，右握大戟，跳跃如飞。
偪阳城上，望见鲁将施逞勇力，乃悬布于城下，叫曰： 我引汝登城，谁人敢登，方见真勇！ 言犹未已，鲁军队中一将出应曰： 有何不敢！ 此将乃秦堇父也。即以手牵布，左右更换，须臾盘至城堞。
偪阳人以刀割断其布，堇父从半空中蹋将下来，偪阳城高数仞，若是别人，这一跌，纵然不死，也是重伤，堇父全然不觉。城上布又垂下，问道： 再敢登么？ 堇父又应曰： 有何不敢！ 手借布力，腾身复上，又被偪阳人断布扑地，又一大跌。才爬起来，城上布又垂下，问道： 还敢不敢？ 堇父声愈厉，答曰： 不敢不算好汉！ 挽布如前。偪阳人看见堇父再坠再登，全无畏惧，倒著了忙，急割布时，已被堇父捞著一人，望城下一摔，跌个半熟，堇父亦随布坠下，反向城上叫道： 你还敢悬布否？ 城上应曰： 已知将军神勇，不敢复悬矣！ 
堇父遂取断布三截，遍示诸队，众人无不吐舌！
孟孙蔑叹曰： 诗云： 有力如虎 ，此三将足当之矣。 
妘斑见鲁将凶猛，一个赛一个，遂不敢出战，吩咐军民竭力固守，各军自夏四月丙寅日围起，至五月庚寅，凡二十四日，攻者已倦，应者有余。忽然天降大雨，平地水深三尺，军中惊恐不安，荀偃、士匄虑水患生变，同至中军来禀智蔤，欲求班师。不知智蔤肯听从否，再看下回分解。
