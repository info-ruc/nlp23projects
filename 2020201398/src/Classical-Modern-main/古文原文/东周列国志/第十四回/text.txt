<strong>卫侯朔抗王入国齐襄公出猎遇鬼</strong>
却说王姬至齐，与襄公成婚。那王姬生性贞静幽闲，言动不苟，襄公是个狂淫之辈，不甚相得。王姬在宫数月，备闻襄公淫妹之事，默然自叹： 似此蔑伦悖理，禽兽不如！吾不幸错嫁匪人，是吾命也！ 郁郁成疾，不及一年，遂卒。襄公自王姬之死，益无忌惮。心下思想文姜，伪以狩猎为名，不时往禚，遣人往祝邱，密迎文姜到禚，昼夜淫乐。恐鲁庄公发怒，欲以兵威胁之，乃亲率重兵袭纪，取其郱、鄑、郚三邑之地。兵移酅城，使人告纪侯： 速写降书，免至灭绝！ 纪侯叹曰： 齐，吾世仇，吾不能屈膝仇人之庭，以求苟活也！ 乃使夫人伯姬作书，遣人往鲁求救。齐襄公出令曰： 有救纪者，寡人先移兵伐之！ 鲁庄公遣使如郑，约他同力救纪。郑伯子仪因厉公在栎，谋袭郑国，不敢出师，使人来辞。鲁侯孤掌难鸣，行至滑地，惧齐兵威，留宿三日而返。纪侯闻鲁兵退回，度不能守，将城池、妻子交付其弟嬴季，拜别宗庙，大哭一场，半夜开门而出，不知所终。嬴季谓诸大臣曰： 死国与存祀，二者孰重？ 诸大夫皆曰： 存祀为重！ 嬴季曰： 苟能存纪宗庙，吾何惜自屈？ 即写降书，愿为齐外臣，守酅宗庙。齐侯许之。嬴季遂将纪国土地、户口之数，尽纳于齐，叩首乞哀。齐襄公收其版籍，于纪庙之旁，割三十户以供纪祭祀，号嬴季为庙主。纪伯姬惊悸而卒，襄公命葬以夫人之礼，以媚于鲁。伯姬之娣叔姬，乃昔日从嫁者，襄公欲送之归鲁。叔姬曰： 妇人之义，既嫁从夫。生为嬴氏妇，死为嬴氏鬼，舍此安归乎？ 襄公乃听其居酅守节，后数年而卒。史官赞云：
世衰俗敝，淫风相袭。<br/>齐公乱妹，新台娶媳。<br/>禽行兽心，伦亡纪佚。<br/>小邦妾媵，矢节从一。<br/>宁守故庙，不归宗国。<br/>卓哉叔姬！《柏舟》同式。
按齐襄公灭纪之岁，乃周庄王七年也。
是年楚武王熊通，以随侯不朝，复兴兵伐随，未至而薨。令尹斗祈、莫敖屈重，秘不发丧，出奇兵从间道直逼随城，随惧行成。屈重伪以王命，入盟随侯。大军既济汉水，然后发丧。子熊赀即位，是为文王。此事不提。
再说齐襄公灭纪凯旋，文姜于路迎接其兄，至于祝邱，盛为燕享。用两君相见之礼，彼此酬酢，大犒齐军。又与襄公同至禚地，留连欢宿。襄公乃使文姜作书，召鲁庄公来禚地相会，庄公恐违母命，遂至禚谒见文姜。文姜使庄公以甥舅之礼见齐襄公，且谢葬纪伯姬之事。庄公亦不能拒，勉强从之。襄公大喜，亦具享礼款待庄公。时襄公新生一女，文姜以庄公内主尚虚，令其订约为婚。庄公曰： 彼女尚血胞，非吾配也。 文姜怒曰： 汝欲疏母族耶？ 襄公亦以长幼悬隔为嫌。文姜曰： 待二十年而嫁，亦未晚也。 襄公惧失文姜之意，庄公亦不敢违母命，两下只得依允。甥舅之亲，复加甥舅，情愈亲密。二君并车驰猎于禚地之野，庄公矢不虚发，九射九中。襄公称赞不已。野人窃指鲁庄公戏曰： 此吾君假子也。 庄公怒，使左右踪迹其人杀之，襄公亦不嗔怪。史臣论庄公有母无父，忘亲事仇，作诗诮云：
车中饮恨已多年，甘与仇雠共戴天。<br/>莫怪野人呼假子，已同假父作姻缘。
文姜自鲁、齐同狩之后，益无忌惮，不时与齐襄公聚于一处。或于防，或于谷，或时直至齐都，公然留宿宫中，俨如夫妇。国人作《载驱》之诗，以刺文姜。诗云：
载驱薄薄，簟茀朱鞹。<br/>鲁道有荡，齐子发夕。<br/>汶水滔滔，行人儦儦。<br/>鲁道有荡，齐子游遨。
薄薄者，疾驱之貌；簟，席，所以铺车；茀，车后户；朱鞹者，以朱漆兽皮，皆车饰也。齐子指文姜，言文姜乘此车而至齐；儦儦众貌，言其仆从之多也。又有《敝笱》之诗，以刺庄公。诗云：
敝笱在梁，其鱼鲂鳏。<br/>齐子归止，其从如云。<br/>敝笱在梁，其鱼鲂鱮。<br/>齐子归止，其从如水。
笱者，取鱼之器。言敝坏之罟，不能制大鱼，以喻鲁庄公不能防闲文姜，任其仆从出入无禁也。
且说齐襄公自禚回国，卫侯朔迎贺灭纪之功，再请伐卫之期。襄公曰： 今王姬已卒，此举无碍。但非连合诸侯，不为公举，君少待之。 卫侯称谢。过数日，襄公遣使约会宋、鲁、陈、蔡四国之君，一同伐卫，共纳惠公。其檄云：
天祸卫国，生逆臣泄、职，擅行废立，致卫君越在敝邑，于今七年。孤坐不安席，以疆场多事，不即诛讨。今幸少闲，悉索敝赋，愿从诸君之后，左右卫君，以诛卫之不当立者。
时周庄王八年之冬也。齐襄公出车五百乘，同卫侯朔先至卫境。四国之君，各引兵来会。哪四路诸侯？宋闵公捷、鲁庄公同、陈宣公杵臼、蔡哀侯献舞。卫侯闻五国兵至，与公子泄、公子职商议，遣大夫宁跪告急于周。庄王问群臣： 谁能为我救卫者？ 周公忌父、西虢公伯皆曰： 王室自伐郑损威以后，号令不行。今齐侯诸儿不念王姬一脉之亲，鸠合四国，以纳君为名，名顺兵强，不可敌也。 左班中最下一人挺身出曰： 二公之言差矣！四国但只强耳，安得言名顺乎？ 众人视之，乃下士子突也。周公曰： 诸侯失国，诸侯纳之，何为不顺？ 子突曰： 黔牟之立，已禀王命。既立黔牟，必废子朔。二公不以王命为顺，而以纳诸侯为顺，诚突所不解也！ 虢公曰： 兵戎大事，量力而行。王室不振，已非一日。伐郑之役，先王亲在军中，尚中祝聃之矢，至今两世，未能问罪。况四国之力，十倍于郑，孤军赴援，如以卵抵石，徒自亵威，何益于事？ 子突曰： 天下之事，理胜力为常，力胜理为变。王命所在。理所萃也。一时之强弱在力，千古之胜负在理。若蔑理而可以得志，无一人起而问之，千古是非，从此颠倒，天下不复有王矣%诸公亦何面目号为王朝卿士乎？ 虢公不能答。周公曰： 倘今日兴救卫之师，汝能任其事否？ 子突曰： 九伐之法，司马掌之。突位微才劣，诚非其任；必无人肯往，突不敢爱死，愿代司马一行！ 周公又曰： 汝救卫能保必胜乎？ 子突曰： 突今日出师，已据胜理。若以文、武、宣、平之灵，仗义执言，四国悔罪，王室之福，非突敢必也！ 大夫富辰曰： 突言甚壮，可令一往，亦使天下知王室有人。 周王从之。乃先遣宁跪归报卫国，王师随后起行。
却说周虢二公，忌子突之成功，仅给戎车二百乘。子突并不推诿，告于太庙而行。时五国之师，已至卫城下，攻围甚急。公子泄、公子职昼夜巡守，悬望王朝大兵解围。谁知子突兵微将寡，怎当五国如虎之众？不等子突安营，大杀一场。二百乘兵车，如汤泼雪。子突叹曰： 吾奉王命而战死，不失为忠义之鬼也！ 乃手杀数十人，然后自刎而亡。髯翁有诗赞曰：
虽然只旅未成功，王命昭昭耳目中。<br/>见义勇为真汉子，莫将成败论英雄！
卫国守城军士，闻王师已败，先自奔窜。齐兵首先登城，四国继之，砍开城门，放卫侯朔入城。公子泄、公子职同宁跪收拾散兵，拥公子黔牟出走，正遇鲁兵，又杀一场。宁跪夺路先奔，三公子俱被鲁兵所擒。宁跪知力不能救，叹口气，奔往秦国逃难去讫。鲁侯将三公子献俘于卫，卫不敢决，转献于齐。齐襄公喝教刀斧手，将泄、职二公子斩讫，公子黔牟是周王之婿，于齐有连襟之情，赦之不诛，放归于周。卫侯朔鸣钟击鼓，重登侯位。将府库所藏宝玉，厚赂齐襄公。襄公曰： 鲁侯擒三公子，其劳不浅。 乃以所赂之半，分赠鲁侯。复使卫侯另出器贿，散于宋、陈、蔡三国，此周庄王九年之事。
却说齐襄公自败子突，放黔牟之后，诚恐周王来讨，乃使大夫连称为将军，管至父为副，领兵戍葵邱，以遏东南之路。二将临行，请于襄公曰： 戍守劳苦，臣不敢辞，以何期为满？ 时襄公方食瓜，乃曰： 今此瓜熟之时，明岁瓜再熟，当遣人代汝。 二将往葵邱驻扎。不觉一年光景，忽一日，戍卒进瓜尝新，二将想起瓜熟之约： 此时正该交代，如何主公不遣人来？ 特地差心腹往国中探信，闻齐侯在谷城与文姜欢乐，有一月不回。连称大怒曰： 王姬薨后，吾妹当为继室，无道昏君，不顾伦理，在外日事淫媟，使吾等暴露边鄙，吾必杀之！ 谓管至父曰： 汝可助吾一臂。 管至父曰： 及瓜而代，主公所亲许也。恐其忘之，不如请代。请而不许，军心胥怨，乃可用也。 连称曰： 善。 乃使人献瓜于襄公，因求交代。襄公怒曰： 代出孤意，奈何请耶？再候瓜一熟可也。 使人回报，连称恨恨不已，谓管至父曰： 今欲行大事，计将安出？ 至父曰： 凡举事必先有所奉，然后成。公孙无知，乃公子夷仲年之子，先君僖公以同母之故，宠爱仲年，并爱无知，从幼畜养宫中，衣服礼数，与世子无别。自主公即位，因无知向在宫中，与主公角力，无知足勾主公仆地，主公不悦。一日，无知又与大夫雍廪争道，主公怒其不逊，遂疏黜之，品秩裁减大半，无知衔恨于心久矣。每思作乱，恨无帮手。我等不若密通无知，内应外合，事可必济。 连称曰： 当于何时？ 管至父曰： 主上性喜用兵，又好游猎，如猛虎离穴，易为制耳。但得预闻出外之期，方不失机会也。 连称曰： 吾妹在宫中，失庞于主公，亦怀怨望。今嘱无知阴与吾妹合计，伺主公之间隙，星夜相闻，可无误事。 于是再遣心腹，致书于公孙无知。书曰：
贤公孙受先公如嫡之宠，一旦削夺，行路之人，皆为不平。况君淫昏日甚，政令无常，葵邱久戍，及瓜不代，三军之士，愤愤思乱。如有间可图，称等愿效犬马，竭力推戴。称之从妹，在宫失宠衔怨，天助公孙以内应之资，机不可失。
公孙无知得书大喜，即复书曰：
天厌淫人，以启将军之衷，敬佩里言，迟疾奉报。
无知阴使女侍通信于连妃，且以连称之书示之： 若事成之日，当立为夫人。 连妃许之。周庄王十一年冬十月，齐襄公知姑棼之野有山名贝邱，禽兽所聚，可以游猎，乃预戒徒人费等，整顿车徒，将以次月往彼田狩。连妃遣宫人送信于公孙无知，无知星夜传信葵邱，通知连、管二将军，约定十一月初旬，一齐举事。连称曰： 主上出猎，国中空虚，吾等率兵直入都门，拥立公孙何如！ 管至父曰： 主上睦于邻国，若乞师来讨，何以御之？不若伏兵于姑棼，先杀昏君，然后奉公孙即位，事可万全也。 那时葵邱戍卒，因久役在外，无不思家，连称密传号令，各备干粮，往贝邱行事，军士人人乐从，不在话下。
再说齐襄公于十一月朔日，驾车出游，止带力士石之纷如，及幸臣孟阳一班，架鹰牵犬，准备射猎，不用一大臣相随。先至姑棼，原建有离宫，游玩竟日。居民馈献酒肉，襄公欢饮至夜，遂留宿焉。次日起驾，往贝邱来。见一路树木蒙茸，藤萝翳郁，襄公驻车高阜，传令举火焚林，然后合围校射，纵放鹰犬。火烈风猛，狐兔之类，东奔西逸，忽有大豕一只，如牛无角，似虎无斑，从火中奔出，竟上高阜，蹲踞于车驾之前。时众人俱往驰射，惟孟阳立于襄公之侧。襄公顾孟阳曰： 汝为我射此豕。 孟阳瞪目视之，大惊曰： 非豕也，乃公子彭生也！ 襄公大怒曰： 彭生何敢见我！ 夺孟阳之弓，亲自射之，连发三矢不中。那大豕直立起来，双拱前蹄，效人行步，放声而啼，哀惨难闻，吓得襄公毛骨俱竦，从车中倒撞下来，跌损左足，脱落了丝文屦一只，被大豕衔之而去，忽然不见。髯翁有诗曰：
鲁桓昔日死车中，今日车中遇鬼雄。<br/>枉杀彭生应化厉，诸儿空自引雕弓。
徒人费与从人等，扶起襄公，卧于车中，传令罢猎，复回姑棼离宫住宿。襄公自觉精神恍惚，心下烦躁。时军中已打二更，襄公因左足疼痛，展转不寐，谓孟阳曰： 汝可扶我缓行几步。 先前坠车，匆忙之际，不知失屦，到此方觉，问徒人费取讨。费曰： 屦为大豕衔去矣。 襄公心恶其言，乃大怒曰： 汝既跟随寡人，岂不看屦之有无？若果衔去，当时何不早言？ 自执皮鞭，鞭费之背，血流满地方止。徒人费被鞭，含泪出门，正遇连称引著数人打探动静，将徒人费一索捆住。问曰： 无道昏君何在？ 费曰： 在寝室。 又问： 已卧乎？ 曰： 尚未卧也。 连称举刀欲砍，费曰： 勿杀我，我当先入，为汝耳目。 连称不信，费曰： 我适被鞭伤，亦欲杀此贼耳！ 乃袒衣以背示之。连称见其血肉淋漓，遂信其言，解费之缚，嘱以内应，随即招管至父引著众军士，杀入离宫。且说徒人费翻身入门，正遇石之纷如，告以连称作乱之事。遂造寝室，告于襄公。襄公惊惶无措，费曰： 事已急矣。若使一人伪作主公，卧于床上，主公潜伏户后，幸而仓卒不辨，或可脱也！ 孟阳曰： 臣受恩逾分，愿以身代，不敢恤死！ 孟阳即卧于床，以面向内，襄公亲解锦袍覆之，伏身户后，问徒人费曰： 汝将何如？ 费曰： 臣当与纷如协力拒贼！ 襄公曰： 不苦背创乎？ 费曰： 臣死且不避，何有于创？ 襄公叹曰： 忠臣也！ 徒人费令石之纷如引众拒守中门，自己单身挟著利刃，诈为迎贼，欲刺连称。其时众贼已攻进大门，连称挺剑当先开路，管至父列兵门外，以防他变。徒人费见连称来势凶猛，不暇致详，上前一步便刺。谁知连称身被重铠，刃刺不入，却被连称一剑劈去，断其二指，还复一剑，劈下半个头颅，死于门中。石之纷如便挺矛来斗，约战十余合，连称转斗转进，纷如渐渐退步，误绊石阶脚口止坐，亦被连称一剑砍倒。遂入寝室，侍卫先已惊散，团花帐中，卧著一人，锦袍遮盖，连称手起剑落，头离枕畔，举火烛之，年少无须，连称曰： 此非君也！ 使人遍搜房中，并无踪影。连称自引烛照之，忽见户槛之下，露出丝文屦一只，知户后藏躲有人，不是诸儿是谁？打开户后看时，那昏君因足疼，做一堆儿蹲著，那一只丝文屦，仍在足上。连称所见之屦，乃是先前大豕衔去的，不知如何在槛下，分明是冤鬼所为，可不畏哉？连称认得诸儿，似鸡雏一般，一把提出户外，掷于地下，大骂： 无道昏君！汝连年用兵，黩武殃民，是不仁也；背父之命，疏远公孙，是不孝也；兄妹宣淫，公行不忌，是无礼也；不念远戍，瓜期不代，是无信也！仁孝礼信，四德皆失，何以为人？吾今日为鲁桓公报仇！ 遂砍襄公为数段，以床褥裹其尸，与孟阳同埋于户下。计襄公在位只五年。史官评论此事，谓襄公疏远大臣，亲昵群小，石之纷如、孟阳、徒人费等，平日受其私恩，从于昏乱，虽视死如归，不得为忠臣之大节。连称、管至父，徒以久戍不代，遂行篡弑，当是襄公恶贯已满，假手二人耳！彭生临刑大呼： 死为妖孽，以取尔命！ 大豕见形，非偶然也。髯翁有诗咏费、石等死难之事，诗云：
捐生殉主是忠贞，费石千秋无令名。<br/>假使从昏称死节，飞廉崇虎亦堪旌！
又诗叹齐襄公云：
方张恶焰君侯死，将熄凶威大豕狂。<br/>恶贯满盈无不毙，劝人作善莫商量。
连称、管至父重整军容，长驱齐国。公孙无知预集私甲，一闻襄公凶信，引兵开门，接应连、管二将入城。二将托言： 曾受先君僖公遗命，奉公孙无知即位。 立连妃为夫人。连称为正卿，号为国舅；管至父为亚卿。诸大夫虽勉强排班，心中不服，惟雍廪再三稽首，谢往日争道之罪，极其卑顺。无知赦之，仍为大夫。高国称病不朝，无知亦不敢黜之。至父劝无知悬榜招贤，以收人望，因荐其族子管夷吾之才，无知使人召之。未知夷吾肯应召否？且听下回分解。
