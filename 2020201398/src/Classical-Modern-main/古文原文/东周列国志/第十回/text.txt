<strong>楚熊通僭号称王郑祭足被胁立庶</strong>
话说陈桓公之庶子名跃，系蔡姬所出，蔡侯封人之甥也。因陈、蔡之兵一同伐郑，陈国是大夫伯爰诸为将，蔡国是蔡侯之弟蔡季为将。蔡季向伯爰诸私问陈事，伯爰诸曰： 新君佗虽然篡立，然人心不服，又性好田猎，每每微服从禽于郊外，不恤国政，将来国中必然有变。 蔡季曰： 何不讨其罪而戮之？ 伯爰诸曰： 心非不欲，恨力不逮耳！ 及周王兵败，三国之师各回本国。蔡季将伯爰诸所言，奏闻蔡侯。蔡侯曰： 太子免既死，次当吾甥即位。佗乃篡弑之贼，岂容久窃富贵耶？ 蔡季奏曰： 佗好猎，俟其出可袭而弑也。 蔡侯以为然，乃密遣蔡季率兵车百乘待于界口，只等逆佗出猎便往袭之。蔡季遣谍打探，回报： 陈君三日前出猎，见屯界口。 蔡季曰： 吾计成矣。 乃将车马分为十队，都扮作猎人模样一路打围前去，正遇陈君队中射倒一鹿，蔡季驰车夺之。陈君怒，轻身来擒蔡季。季回车便走，陈君招引车徒赶来。只听得金锣一声响亮，十队猎人一齐上前，将陈君拿住。蔡季大叫道： 吾非别人，乃蔡侯亲弟蔡季是也。因汝国逆佗弑君，奉吾兄之命，来此讨贼，止诛一人，余俱不问。 众人俱拜伏于地，蔡季一一抚慰，言： 故君之子跃是我蔡侯外甥，今扶立为君何如？ 众人齐声答曰： 如此甚合公心，某等情愿前导。 蔡季将逆佗即时枭首，悬头于车上长驱入陈。在先跟随陈君出猎的一班人众为之开路，表明蔡人讨贼立君之意。于是市井不惊，百姓欢呼载道。蔡季至陈，命以逆佗之首，祭于陈桓公之庙，拥立公子跃为君，是为厉公，此周桓王十四年之事也。公子佗篡位才一年零六个月，为此须臾富贵，甘受万载恶名，岂不愚哉？有诗为证：
弑君指望千年贵，淫猎谁知一旦诛？<br/>若是凶人无显戮，乱臣贼子定纷如！
陈自公子跃即位，与蔡甚睦，数年无事。这段话缴过不提。
且说南方之国曰楚，芈姓，子爵。出自颛顼帝孙重黎，为高辛氏火正之官，能光融天下，命曰祝融。重黎死，其弟吴回嗣为祝融。生子陆终，娶鬼方国君之女，得孕怀十一年，开左胁，生下三子，又开右胁，复生下三子。长曰樊，己姓，封于卫墟，为夏伯，汤伐桀，灭之；次曰参胡，董姓，封于韩墟，周时为胡国，后灭于楚；三曰彭祖，彭姓，封于韩墟，为商伯，商末始亡；四曰会人，妘姓，封于郑墟；五曰安，曹姓，封于邾墟；六曰季连，芈姓，乃季连之苗裔。有名鬻熊者，博学有道，周文王、武王俱师之，后世以熊为氏。
成王时，举文武勤劳之后，得鬻熊之曾孙熊绎，封于荆蛮，胙以子男之田，都于丹阳。五传至熊渠，甚得江汉间民和，僭号称王。周厉王暴虐，熊渠畏其侵伐，去王号不敢称。又八传至于熊仪，是为若敖。又再传至熊眴，是为蚡冒。蚡冒卒，其弟熊通，弑蚡冒之子而自立。熊通强暴好战，有僭号称王之志。见诸侯戴周，朝聘不绝，以此犹怀观望。及周桓王兵败于郑，熊通益无忌惮，僭谋遂决。令尹斗伯比进曰： 楚去王号已久，今欲复称，恐骇观听，必先以威力制服诸侯方可。 熊通曰： 其道如何？ 伯比对曰： 汉东之国，惟随为大。君姑以兵临随，而遣使求成焉。随服，则汉淮诸国，无不顺矣。 熊通从之，乃亲率大军，屯于瑕，遣大夫薳章，求成于随。
随有一贤臣，名曰季梁，又有一谀臣，名曰少师。随侯喜谀而疏贤，所以少师有宠。及楚使至随，随侯召二臣问之。季梁奏曰： 楚强随弱，今来求成，其心不可测也。姑外为应承，而内修备御，方保无虞。 少师曰： 臣请奉成约，往探楚军。 随侯乃使少师至瑕，与楚结盟。斗伯比闻少师将至，奏熊通曰： 臣闻少师乃浅近之徒，以谀得宠。今奉使来此探吾虚实，宜藏其壮锐，以老弱示之，彼将轻我，其气必骄，骄必怠，然后我可以得志。 大夫熊率比曰： 季梁在彼，何益于事？ 伯比曰： 非为今日，吾以图其后也。 熊通从其计。
少师入楚营，左右瞻视，见戈甲朽敝，人或老或弱，不堪战斗，遂有矜高之色，谓熊通曰： 吾两国各守疆宇，不识上国之求成何意？ 熊通谬应曰： 敝邑连年荒歉，百姓疲羸，诚恐小国合党为梗，故欲与上国约为兄弟，为唇齿之援耳。 少师对曰： 汉东小国，皆敝邑号令所及，君不必虑也。 熊通遂与少师结盟 少师行后，熊通传令班师。少师还见随侯，述楚军羸弱之状： 幸而得盟，即刻班师，其惧我甚矣。愿假臣偏师追袭之，纵不能悉俘以归，亦可掠取其半，使楚今后不敢正眼视随。 随侯以为然。方欲起师，季梁闻之，趋入谏曰： 不可，不可！楚自若敖、蚡冒以来，世修其政，冯陵江汉，积有岁年。熊通弑侄而自立，凶暴更甚，无故请成，包藏祸心。今以老弱示我，盖诱我耳。若追之，必堕其计。 随侯卜之，不吉，遂不追楚师。
熊通闻季梁谏止追兵，复召斗伯比问计。伯比献策曰： 请合诸侯于沈鹿。若随人来会，服从必矣，如其不至，则以叛盟伐之。 熊通遂遣使遍告汉东诸国，以孟夏之朔，于沈鹿取齐。至期，巴、庸、濮、邓、鄾、绞、罗、郧、贰、轸、申、江诸国毕集，惟黄、随二国不至。楚子使薳章责黄，黄子遣使告罪。又使屈瑕责随，随侯不服。熊通乃率师伐随，军于汉，淮二水之间。随侯集群臣问拒楚之策。季梁进曰： 楚初合诸侯，以兵临我，其锋方锐，未可轻敌，不如卑辞以请成。楚苟听我，复修旧好足矣。其或不听，曲在于楚。楚欺我之辞卑，士有怠心，我见楚之拒请，士有怒气，我怒彼怠，庶可一战，以图侥幸乎。 少师从旁攘臂言曰： 尔何怯之甚也？楚人远来，乃自送死耳。若不速战，恐楚人复如前番遁逃，岂不可惜。 随侯惑其言，乃以少师为戎右，以季梁为御，亲自出师御楚，布阵于青林山之下。
季梁升车以望楚师，谓随侯曰： 楚兵分左右二军。楚俗以左为上，其君必在左，君之所在，精兵聚焉。请专攻其右军，若右败，则左亦丧气矣！ 少师曰： 避楚君而不攻，宁不贻笑于楚人乎？ 随侯从其言，先攻楚左军，楚开阵以纳随师。随侯杀入阵中，楚四面伏兵皆起，人人勇猛，个个精强。少师与楚将斗丹交锋，不十合，被斗丹斩于车下，季梁保著随侯死战，楚兵不退。随侯弃了戎车，微服混于小军之中，季梁杀条血路，方脱重围，点视军卒，十分不存三四。随侯谓季梁曰： 孤不听汝言，以至于此！ 问： 少师何在？ 有军人见其被杀，奏知随侯，随侯叹息不已。季梁曰： 此误国之人，君何惜焉？为今之计，作速请成为上。 随侯曰： 孤今以国听子。 
季梁乃入楚军求成。熊通大怒曰： 汝主叛盟拒会，以兵相抗。今兵败求成，非诚心也。 季梁面不改色，从容进曰： 昔者奸臣少师，恃宠贪功，强寡君于行阵，实非出寡君之意。今少师已死，寡君自知其罪，遣下臣稽首于麾下。君若赦宥，当倡率汉东君长，朝夕在庭，永为南服，惟君裁之。 斗伯比曰： 天意不欲亡随，故去其谀佞，随未可灭也。不若许成，使倡率汉东君长，颂楚功绩于周，因假位号，以镇服蛮夷，于楚无不利焉。 熊通曰： 善。 乃使薳章私谓季梁曰： 寡君奄有江汉，欲假位号以镇服蛮夷。若徼惠上国，率群蛮以请于周室，幸而得请，寡君之荣，实惟上国之赐。寡君戢兵以待命。 
季梁归，言于随侯，随侯不敢不从。乃自以汉东诸侯之意，颂楚功绩，请王室以王号假楚，弹压蛮夷。桓王不许，熊通闻之，怒曰： 吾先人熊鬻，有辅导二王之劳，仅封微国，远在荆山，今地辟民众，蛮夷莫不臣服，而王不加位，是无赏也；郑人射王肩，而王不能讨，是无罚也。无赏无罚，何以为王？且王号，我先君熊渠之所自称也，孤亦光复旧号，安用周为？ 遂即中军自立为楚武王，与随人结盟而去，汉东诸国，各遣使称贺。桓王虽怒楚，无如之何。自此周室愈弱，而楚益无厌。熊通卒，传子熊赀，迁都于郢，役属群蛮，骎骎乎有侵犯中国之势，后来若非召陵之师，城濮之战，则其势不可遏矣。
话分两头，再说郑庄公自胜王师，深嘉公子元之功，大城栎邑，使之居守，比于附庸，诸大夫各有封赏，惟祝聃之功不录，祝聃自言于庄公，公曰： 射王而录其功，人将议我。 祝聃忿恨，疽发于背而死，庄公私给其家，命厚葬之。周桓王十九年夏，庄公有疾，召祭足至床头，谓曰： 寡人有子十一人，自世子忽之外，子突、子亹、子仪，皆有贵征，子突才智福禄，似又出三子之上，三子皆非令终之相也，寡人意欲传位于突，何如？ 祭足曰： 邓曼，元妃也，子忽嫡长，久居储位，且屡建大功，国人信从，废嫡立庶，臣不敢奉命。 庄公曰： 突志非安于下位者，若立忽，惟有出突于外家耳。 祭足曰： 知子莫如父，惟君命之。 庄公叹曰： 郑国自此多事矣！ 乃使公子突出居于宋。五月，庄公薨，世子忽即位，是为昭公，使诸大夫分聘各国，祭足聘宋，因便察子突之变。
却说公子突之母，乃宋雍氏之女，名曰雍姞。雍氏宗族，多仕于宋，宋庄公甚宠任之，公子突被出在宋，思念其母雍姞，与雍氏商议归郑之策，雍氏告于宋公，宋公许为之计，适祭足行聘至宋。宋公喜曰： 子突之归，只在祭仲身上也。 乃使南宫长万伏甲士于朝，以待祭足入朝，致聘行礼毕，甲士趋出，将祭足拘执，祭足大呼： 外臣何罪？ 宋公曰： 姑至军府言之。 是日，祭足被囚于军府，甲士周围把守，水泄不通，祭足疑惧，坐不安席，至晚，太宰华督携酒亲至军府，与祭足压惊，祭足曰： 寡君使足修好上国，未有开罪，不知何以触怒？将寡君之礼，或有所缺，抑使臣之不职乎？ 华督曰： 皆非也，公子突之出于雍，谁不知之，今子突窜伏在宋，寡君悯焉。且子忽柔懦，不堪为君，吾子若能行废立之事，寡君愿与吾子世修姻好，惟吾子图之！ 祭足曰： 寡君之立，先君所命也，以臣废君，诸侯将讨吾罪矣。 华督曰： 雍姞有宠于郑先君，母宠子贵，不亦可乎？且弑逆之事，何国蔑有？惟力是视，谁加罪焉？ 因附祭足之耳曰： 吾寡君之立，亦有废而后兴。子必行之，寡君当任其无咎。 祭足皱眉不答，华督又曰： 子必不从，寡君将命南宫长万为将，发车六百乘，纳公子突于郑。出军之日，斩吾子以殉于军，吾见子止于今日矣。 祭足大惧，只得应诺，华督复要之立誓。祭足曰： 所不立公子突者，神明殛之。 史官有诗讥祭足云：
丈夫宠辱不能惊，国相如何受胁陵？<br/>若是忠臣拚一死，宋人未必敢相轻。
华督连夜还报宋公，说： 祭足已听命了！ 次日，宋公使人召公子突至于密室，谓曰： 寡人与雍氏有言，许归吾子。今郑国告立新君，有密书及寡人曰： 必杀之，愿割三城为谢。 寡人不忍，故私告子。 公子突拜曰： 突不幸，越在上国。突之死生，已属于君。若以君之灵，使得重见先人之宗庙，惟君所命，岂惟三城？ 宋公曰： 寡人囚祭仲于军府，正惟公子之故。此大事非仲不成，寡人将盟之。 乃并召祭足使与子突相见，亦召雍氏，将废忽立突之事说明。三人歃血定盟，宋公自为司盟，太宰华督莅事。宋公使子突立下誓约，三城之外，定要白璧百双，黄金万镒，每岁输谷三万锺，以为酬谢之礼。祭足书名为证。公子突急于得国，无不应承。宋公又要公子突将国政尽委祭足，突亦允之。又闻祭足有女，使许配雍氏之子雍纠，就教带雍纠归国成亲，仕以大夫之职，祭足亦不敢不从。
公子突与雍纠皆微服，诈为商贾，驾车跟随祭足，以九月朔日至郑，藏于祭足之家。祭足伪称有疾，不能趋朝，诸大夫俱至祭府问安。祭足伏死士百人于壁衣之中，请诸大夫至内室相见。诸大夫见祭足面色充盈，衣冠齐整，大惊曰： 相君无恙，何不入朝？ 祭足曰： 足非身病，乃国病也。先君宠爱子突，嘱诸宋公，今宋将遣南宫长万为将，率车六百乘，辅突伐郑。郑国未宁，何以当之？ 诸大夫面面相觑，不敢置对。祭足曰： 今日欲解宋兵，惟有废立可免耳。公子突见在，诸君从否，愿一言而决！ 高渠弥因世子忽谏止上卿之位，素与子忽有隙，挺身抚剑而言曰： 相君此言，社稷之福，吾等愿见新君！ 
众人闻高渠弥之言，疑与祭足有约，又窥见壁衣有人，各怀悚惧，齐声唯唯。祭足乃呼公子突至，纳之上坐，祭足与高渠弥先下拜。诸大夫没奈何，只得同拜伏于地。祭足预先写就连名表章，使人上之，言： 宋人以重兵纳突，臣等不能事君矣。 又自作密启，启中言： 主君之立，实非先君之意，乃臣足主之。今宋囚臣而纳突，要臣以盟，臣恐身死无益于君，已口许之。今兵将及郊，群臣畏宋之强，协谋往迎。主公不若从权，暂时避位，容臣乘间再图迎复。 末写一誓云： 违此言者，有如日。 郑昭公接了表文及密启，自知孤立无助，与妫妃泣别，出奔卫国去了。九月己亥日，祭足奉公子突即位，是为厉公。大小政事，皆决于祭足。以女妻雍纠，谓之雍姬。言于厉公，官雍纠以大夫之职。雍氏原是厉公外家，厉公在宋时，与雍氏亲密往来，所以厉公宠信雍纠，亚于祭足。自厉公即位，国人俱已安服。惟公子亹、公子仪二人心怀不平，又恐厉公加害，是月公子亹奔蔡、公子仪奔陈。宋公闻子突定位。遣人致书来贺。因此一番使命，挑起两国干戈，且听下回分解。
