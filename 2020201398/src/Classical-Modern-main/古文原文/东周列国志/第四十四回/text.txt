<strong>叔詹据鼎抗晋侯弦高假命犒秦军</strong>
话说秦穆公私与郑盟，背晋退兵，晋文公大怒，狐偃进曰： 秦虽去不远，臣请率偏师追击之。军有归心，必无斗志，可一战而胜也；既胜秦，郑必丧胆，将不攻自下矣。 
文公曰： 不可。寡人昔赖其力，以抚有社稷。若非秦君，寡人何能及此？以子玉之无礼于寡人，寡人犹避之三舍，以报其施，况婚姻乎？且无秦何患不能围郑。 乃分兵一半，营于函陵，攻围如故。
郑伯谓烛武曰： 秦兵之退，子之力也，晋兵未退，如之奈何？ 
烛武对曰： 闻公子兰有宠于晋侯，若使人迎公子兰归国，以请成于晋，晋必从矣。 
郑伯曰： 此非老大夫，亦不堪使也。 
石申父曰： 武劳矣，臣愿代一行。 乃携重宝出城，直叩晋营求见。
文公命之入，石申父再拜，将重宝上献，致郑伯之命曰： 寡君以密迩荆蛮，不敢显绝，然实不敢离君侯之宇下也。君侯赫然震怒，寡君知罪矣，不腆世藏，愿效贽于左右。寡君有弟兰，获侍左右，今愿因兰以乞君侯之怜。君侯使兰监郑之国，当朝夕在庭，其敢有二心？ 
文公曰： 汝离我于秦，明欺我不能独下郑也。今又来求成，莫非缓兵之计，欲俟楚救耶？若欲我退兵，必依我二事方可。 
石申父曰： 请君侯命之。 
文公曰： 必迎立公子兰为世子，且献谋臣叔詹出来，方表汝诚心也。 
石申父领了晋侯言语，入城回复郑伯。郑伯曰： 孤未有子，闻子兰昔有梦征，立为世子，社稷必享之；但叔詹乃吾股肱之臣，岂可去孤左右？ 
叔詹对曰： 臣闻 主忧则臣辱，主辱则臣死 ，今晋人索臣，臣不往，兵必不解，是臣避死不忠，而遗君以忧辱也。臣请往。 
郑伯曰： 子往必死，孤不忍也。 
叔詹对曰： 君不忍于一詹，而忍于百姓之危困，社稷之陨坠乎？舍一臣以救百姓而安社稷，君何爱焉？ 
郑伯涕泪而遣之。石申父同侯宣多，送叔詹于晋军，言： 寡君畏君之灵，二事俱不敢违。今使詹听罪于幕下，惟君侯处裁，且求赐公子兰为敝邑之适嗣，以终上国之德。 
晋侯大悦，即命狐偃召公子兰于东鄙，命石申父、侯宣多在营中等候。
且说晋侯见了叔詹，大喝： 汝执郑国之柄，使其君失礼于宾客，一罪也；受盟而复怀贰心，二罪也。 命左右速具鼎镬，将烹之。
叔詹面不改色，拱手谓文公曰： 臣愿得尽言而死。 
文公曰： 汝有何言！ 
詹对曰： 君侯辱临敝邑，臣常言于君曰： 晋公子贤明，其左右皆卿才，若返国，必伯诸侯。 及温之盟，臣又劝吾君： 必终事晋，无得罪，罪且不赦。 天降郑祸，言不见纳，今君侯委罪于执政，寡君明其非辜，坚不肯遣，臣引 主辱臣死 之义，自请就诛，以救一城之难。夫料事能中，智也；尽心谋国，忠也；临难不避，勇也；杀身救国，仁也。仁、智、忠、勇俱全，有臣如此，在晋国之法，固宜烹矣。 乃据鼎耳而号曰： 自今已往，事君者以詹为戒！ 
文公悚然，命赦勿杀，曰： 寡人聊以试子，子真烈士也！ 加礼甚厚。
不一日，公子兰取至，文公告以相召之意，使叔詹同石申父、侯宣多等，即以世子之礼相见，然后跟随入城。郑伯立公子兰为世子，晋师方退。
自是秦、晋有隙。髯翁有诗叹云：
甥舅同兵意不欺，却因烛武片言移。
为贪东道蝇头利，数世兵连那得知。
是年魏犨醉后，坠车折臂，内伤病复发，呕血斗余死，文公录其子魏颗嗣爵。未几，狐毛、狐偃亦相继而卒，晋文公哭之恸曰： 寡人得脱患难，以有今日，多赖舅氏之力，不意弃我而去，使寡人失其右臂矣，哀哉！ 
胥臣进曰： 主公惜二狐之才，臣举一人，可为卿相，惟主公主裁！ 
文公曰： 卿所举何人也？ 
胥臣曰： 臣前奉使，舍于冀野，见一人方秉耒而耨，其妻馈以午餐，双手捧献，夫亦敛容接之。夫祭而后食，其妻侍立于旁。良久食毕，夫俟其妻行而后复耨，始终无惰容。夫妻之间，相敬如宾，况他人乎？臣闻 能敬者必有德。 往问姓名，乃郤芮之子郤缺也。此人若用于晋，不弱于子犯。 
文公曰： 其父有大罪，安可用其子乎？ 
胥臣曰： 以尧、舜为父，而有丹朱、商均之不肖；以鲧为父，而有禹之圣。贤不肖之间，父子不相及也。君奈何因已往之恶，而弃有用之才乎？ 
文公曰： 善，卿为我召之。 
胥臣曰： 臣恐其逃奔他国，为敌所用，已携归在臣家中矣。君以使命往，方是礼贤之道。 
文公依其言，使内侍以簪缨袍服，往召郤缺。郤缺再拜稽首，辞曰： 臣乃冀野农夫，君不以先臣之罪，加之罪戮，已荷宽宥，况敢赖宠以玷朝班！ 
内侍再三传命劝驾，郤缺乃簪佩入朝。郤缺生得身长九尺，隆准丰颐，声如洪钟。文公一见大喜，乃迁胥臣为下军元帅，使郤缺佐之。复改二行为二军，谓之 新上 、 新下 。以赵衰将 新上军 ，箕郑佐之；胥臣之子胥婴将 新下军 ，先都佐之。旧有三军，今又添二军，共是五军，亚于天子之制。
豪杰向用，军政无阙。楚成王闻之而惧，乃使大夫斗章请平于晋。晋文公念其旧德，许之通好，使大夫阳处父报聘于楚。不在话下。
周襄王二十四年，郑文公捷薨，群臣奉其弟公子兰即位，是为穆公，果应昔日梦兰之兆。
是冬，晋文公有疾，召赵衰、先轸、狐射姑、阳处父诸臣入受顾命，使辅世子驩为君，勿替伯业。复恐诸子不安于国，预遣公子雍出仕于秦，公子乐出仕于陈。雍乃杜祁所生，乐乃辰嬴所生也。又使其幼子黑臀，出仕于周，以亲王室。文公薨，在位八年，享年六十八岁。史臣有诗赞云：
道路奔驰十九年，神龙返穴遂乘权。
河阳再觐忠心显，城濮三军义问宣。
雪耻酬恩中始快，赏功罚罪政无偏。
虽然广俭繇天授，左右匡扶赖众贤。
世子驩主丧即位，是为襄公。襄公奉文公之柩，殡于曲沃，方出绛城，柩中忽作大声，如牛鸣然，其柩重如泰山，车不能动，群臣无不大骇。
太卜郭偃卜之，献其繇曰： 有鼠西来，越我垣墙。我有巨梃，一击三伤。 偃曰： 数日内，必有兵信自西方来，我军击之，大捷。此先君有灵，以告我也。 
群臣皆下拜，柩中声顿止，亦觉不重，遂如常而行。先轸曰： 西方者，秦也。 随使人密往秦国探信不题。
话分两头。
却说秦将杞子、逢孙、杨孙三人屯戍于郑之北门，见晋国送公子兰归郑，立为世子，忿然曰： 我等为他戍守，以拒晋兵，他又降服晋国，显得我等无功了。 已将密报知会本国。
秦穆公心亦不忿，只碍著晋侯，敢怒而不敢言。及公子兰即位，待杞子等无加礼。杞子遂与逢孙、杨孙商议： 我等屯戍在外，终无了期。不若劝吾主潜师袭郑，吾等皆可厚获而归。 正商议间，又闻晋文公亦薨，举手加额曰： 此天赞吾成功也！ 遂遣心腹人归秦，言于穆公曰： 郑人使我掌北门之管，若遣兵潜来袭郑，我为内应，郑可灭也。晋有大丧，必不能救郑，况郑君嗣位方新，守备未修，此机不可失。 
秦穆公接此密报，遂与蹇叔及百里奚商议，二臣同声进谏曰： 秦去郑千里之遥，非能得其地也，特利其俘获耳。夫千里劳师，跋涉日久，岂能掩人耳目？若彼闻吾谋，而为之备。劳而无功，中途必有变。夫以兵戍人，还而谋之，非信也；乘人之丧而伐之，非仁也。成功利小，不成则害大，非智也。失此三者，臣不知其可也？ 
穆公艴然曰： 寡人三置晋君，再平晋乱，名著于天下；只因晋侯败楚城濮，遂以伯业让之。今晋侯即世，天下谁为秦难者，郑如困鸟依人，终当飞去。乘此时灭郑，以易晋河东之地，晋必听之。何不利之有。 
蹇叔又曰： 君何不使人行吊于晋，因而吊郑。以窥郑之可攻与否，毋为杞子辈虚言所惑也！ 
穆公曰： 若待行吊而后出师，往返之间，又几一载。夫用兵之道，疾雷不及掩耳，汝老惫何知？ 乃阴约来人， 以二月上旬，师至北门，里应外合，不得有误！ 
于是召孟明视为大将，西乞术、白乙丙副之。挑选精兵三千余人，车三百乘。出东门之外。
孟明乃百里奚之子，白乙乃蹇叔之子。出师之日，蹇叔与百里奚，号哭而送之曰： 哀哉，痛哉！吾见尔之出，而不见尔之入也！ 
穆公闻之大怒，使人让二臣曰： 尔何为哭吾师，敢沮吾军心耶？ 蹇叔、百里奚并对曰： 臣安敢哭君之师，臣自哭吾子耳。 
白乙见父亲哀哭，欲辞不行。蹇叔曰： 吾父子食秦重禄，汝死自分内事也。 乃密授以一简，封识甚固，嘱之曰： 汝可依吾简中之言。 白乙领命而行，心下又惶惑，又凄楚。惟孟明自恃才勇，以为成功可必，恬不为意。
大军既发，蹇叔谢病不朝，遂请致政。穆公强之，蹇叔遂称病笃，求还銍村。百里奚造其家问病，谓蹇叔曰： 奚非不知见机之道，所以苟留于此者，尚冀吾子生还一面耳。吾兄何以教我？ 
蹇叔曰： 秦兵此去必败，贤弟可密告子桑，备舟楫于河下，万一得脱，接应西还。切记，切记！ 
百里奚曰： 贤兄之言，即当奉行。 
穆公闻蹇叔决意归田，赠以黄金二十斤，彩缎百束，群臣俱送出郊关而返。百里奚握公孙枝之手，告以蹇叔之言，如此恁般。 吾兄不托他人，而托子桑，以将军忠勇，能分国家之忧也。将军不可泄漏，当密图之。 
公孙枝曰： 敬如命。 自去准备船只，不在话下。
却说孟明见白乙领父密简，疑有破郑奇计在内，是夜安营已毕，特来索看。白乙丙启而观之，内有字二行曰： 此行郑不足虑，可虑者晋也。崤山地险，尔宜谨慎，我当收尔骸骨于此。 孟明掩目急走，连声曰： 咄，咄！晦气，晦气！ 白乙意亦以为未必然。
三帅自冬十二月丙戌日出师，至明年春正月，从周北门而过。
孟明曰： 天子在是，虽不敢以戎事谒见，敢不敬乎？ 传令左右，皆免胄下车，前哨牙将褒蛮子骁勇无比，才过都门，即从平地超越登车，疾如飞鸟，车不停轨。
孟明叹曰： 使人人皆褒蛮子，何事不成？ 
众将士哗然曰： 吾等何以不如褒蛮子？ 于是争先攘臂呼于众曰： 有不能超乘者，退之殿后。 凡行军以殿为怯，军败则以殿为勇。此言殿后者，辱之也。
一军凡三百乘，无不超腾而上者。登车之后，车行迅速，如疾风闪电一般，霎时不见。
时周襄王使王子虎同王孙满往观秦师。过讫，回复襄王。王子虎叹曰： 臣观秦师骁健如此，谁能敌者？此去郑必无幸矣！ 
王孙满时年甚小，含笑而不言。襄王问曰： 尔童子以为何如？ 
满对曰： 礼，过天子门，必卷甲束兵而趋。今止于免胄，是无礼也；又超乘而上，其轻甚矣。轻则寡谋，无礼则易乱。此行也，秦必有败衄之辱，不能害人，只自害耳。 
却说郑国有一商人，名曰弦高，以贩牛为业。自昔王子颓爱牛，郑、卫各国商人，贩牛至周，颇得重利。今日弦高尚袭其业。
此人虽则商贾之流，倒也有些忠君爱国之心，排患解纷之略，只为无人荐引，屈于市井之中。今日贩了数百肥牛，往周买卖。行近黎阳津，遇一故人，名曰蹇他，乃新从秦国而来。弦高与蹇他相见，问： 秦国近有何事？ 
他曰： 秦遣三帅袭郑，以十二月丙戌日出兵，不久即至矣。 
弦高大惊曰： 吾父母之邦，忽有此难。不闻则已，若闻而不救，万一宗社沦亡，我何面目回故乡也？ 遂心生一计，辞别了蹇他，一面使人星夜奔告郑国，教他速作准备，一面打点犒军之礼，选下肥牛二十头随身，余牛俱寄顿客舍。弦高自乘小车，一路迎秦师上去。
来至滑国，地名延津，恰好遇见秦兵前哨。弦高拦住前路，高叫： 郑国有使臣在此，愿求一见！ 
前哨报入中军。
孟明倒吃一惊，想道： 郑国如何便知我兵到来？遣使臣远远来接。且看他来意如何。 遂与弦高车前相见。
弦高诈传郑君之命，谓孟明曰： 寡君闻三位将军将行师出于敝邑，不腆之赋，敬使下臣高远犒从者。敝邑摄乎大国之间，外侮迭至，为久劳远戍。恐一旦不戒，或有不测，以得罪于上国。日夜儆备，不敢安寝，惟执事谅之！ 
孟明曰： 郑君既犒师，何无国书？ 
弦高曰： 执事以冬十二月丙戌日出兵，寡君闻从者驱驰甚力，恐俟词命之修，或失迎犒，遂口授下臣，匍匐请罪，非有他也。 
孟明附耳言曰： 寡君之遣视，为滑故也，岂敢及郑。 
传令： 住军于延津！ 
弦高称谢而退。西乞白乙问孟明： 驻军延津何意？ 
孟明曰： 吾师千里远涉，止以出郑人之不意，可以得志。今郑人已知吾出军之日，其为备也久矣。攻之则城固而难克，围之则兵少而无继。今滑国无备，不若袭滑而破之，得其卤获，犹可还报吾君，师出不为无名也。 
是夜三更，三帅兵分作三路，并力袭破滑城。滑君奔翟。秦兵大肆掳掠，子女玉帛为之一空。史臣论此事，谓秦帅目中已无郑矣，若非弦高矫命犒师，以杜三帅之谋，则灭国之祸，当在郑而不在滑也。有诗赞云：
千里驱兵狠似狼，岂因小滑逞锋铓。
弦高不假军前犒，郑国安能免灭亡。
滑自被残破，其君不能复国。秦兵去后，其他遂为卫国所并，不在话下。
却说郑穆公接了商人弦高密报，犹未深信，时当二月上旬，使人往客馆窥觇杞子、逢孙、杨孙所为，则已收束车乘，厉兵秣马，整顿器械，人人装束，个个抖擞，只等秦兵到来，这里准备献门。使者回报，郑伯大惊，乃使老大夫烛武，先见杞子、逢孙、杨孙，各以束帛为赆，谓之曰： 吾子淹久于敝邑，敝邑以供给之故，原圃之麋鹿俱竭矣，今闻吾子戒严，意者有行色乎？孟明诸将在周滑之间，盍往从之？ 
杞子大惊，暗思： 吾谋已泄，师至无功，反将得罪，不惟郑不可留，秦亦不可归矣！ 乃缓词以谢烛武，即日引亲随数十人，逃奔齐国；逢孙、杨孙，亦奔宋国避罪，戍卒无主，屯聚于北门，欲为乱，郑穆公使佚之狐多赍行粮，分散众人，导之还乡。
郑穆公录弦高之功，拜为军尉，自此郑国安靖。
却说晋襄公在曲沃殡宫守丧，闻谍报： 秦国孟明将军统兵东去，不知何往！ 襄公大惊，即使人召群臣商议，先轸预已打听明白，备知秦君袭郑之谋，遂来见襄公。不知先轸如何计较？且看下回分解。
