<strong>仙姑得梦成仙</strong>
何仙姑者，广州增城县何素女也。生而顶上有六毫。唐武后时，住云母溪，年十四五岁时，梦一神人云： 食云母粉，当轻身不死。 黎明醒觉，乃自思曰： 神人之言，岂欺我也。 
于是口食云母粉，方知果是轻身。其母因其时当已及笄，欲议择婿。姑坚执立誓不嫁，母竟不能强。
一日，于溪上遇铁拐、采和，授以仙诀，常往来山谷，其行如飞，每日朝去暮回，持山果归。遣其母。母问其故，但云去名山仙境，与女仙论道耳。
后渐长成，论说异常。武后闻其特异非常，遣使召之到阙，至于中途，忽然失去，使臣四下寻觅，竟不能得。
景龙中，铁拐引之，白日升仙而去。天宝九年，见于麻姑坛，立五色云中。大历中，人见其于广州小石楼，刺史高皇目击之，乃上其事于朝。
