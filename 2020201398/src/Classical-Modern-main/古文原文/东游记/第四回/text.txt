<strong>铁拐独步遇师</strong>
却说先生自华山别归，复居岩穴深林，深会老子之旨，熟思宛邱之语。运道益坚，用功益力。能出阴神，四方清逸，幽人闻风兴起，相与往来，多求为之徒者。
一日先生与其徒论道，忽见祥光绕其户牖。先生观之良久，乃曰： 此气非常，必有异人降临吾室。 乃独自出斋散步。高山绝顶，见一鹰振羽高岗，喟然叹曰： 诗云： 绵蛮黄鸟，止于丘隅。  知其所止也。此鹰独立于此，诚为知止。即有清间弓矢之徒，惟嗟望耳；缯缴之巧，安能施乎？奈何世人营营逐逐，于蜗角之虚名，觅蝇头之微利，自驱陷井，至死方悔，岂不出此鹰之下乎？吾益有自儆矣。因口占一绝云：
知止不求寸，金睛半倦开；<br/>振衣千仞岗，何效恋尘埃？
吟毕，正见祥云缥渺，清气汪洋，见二人跨鹤而来。向前视之，乃老君、宛邱也。先生急忙迎拜。老子笑谓李曰： 观子今日之游，固然足以发吾昔日之旨矣。 乃与李同至茅斋。
先生再拜请教。老子曰： 为道日损，损之又损，以至无为。游心欲淡，浩气欲养，与物自然无私矣。 因与李约曰： 吾欲游西域诸国，欲偕汝行游。可于十日后，神驰吾侧，毋相违也。 言讫，即同宛邱驾鹤望空而去。
先生目送，啧啧称善，乃归茅斋。
不觉光阴易过，十日已周。乃呼其徒杨子嘱曰： 吾将出神，赴老君之约于华山，留魄在此。倘游魂七日而不返。方可符吾魄化之。若七日未满，当好为吾守此魄，勿使倾坏，以违吾言也。 嘱毕，静坐游神而去。
