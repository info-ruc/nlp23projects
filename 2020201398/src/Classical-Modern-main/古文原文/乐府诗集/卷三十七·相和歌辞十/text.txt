○瑟调曲二
【陇西行】古辞
一曰《步出夏门行》。《乐府解题》曰： 古辞云 天上何所有，历历种白榆 。始言妇有容色，能应门承宾。次言善於主馈，终言送迎有礼。此篇出诸集，不入《乐志》。若梁简文 陇西战地 ，但言辛苦征战，佳人怨思而已。 王僧虔《技录》云： 《陇西行》歌武帝 碣石 、文帝 夏门 二篇。 《通典》曰： 秦置陇西郡，以居陇坻之西为名。后魏兼置渭州。《禹贡》曰： 导渭自鸟鼠同穴， 即其地也。 今首阳山亦在焉。
天上何所有，历历种白榆。桂树夹道生，青龙对道隅。凤凰鸣啾啾，一母将九雏。顾视世间人，为乐甚独殊。好妇出迎客，颜色正敷愉。伸腰再拜跪，问客平安不。请客北堂上，坐客毡氍毹。清白各异樽，酒上正华疏。酌酒持与客，客言主人持。卻略再拜跪，然后持一杯。谈笑未及竟，左顾敕中厨。促令办粗饭，慎莫使稽留。废礼送客出，盈盈府中趋。送客亦不远，足不过门枢。取妇得如此，齐姜亦不如。健妇持门户，一胜一丈夫。
【同前】晋·陆机
我静如镜，民动如烟。事以形兆，应以象悬。岂曰无才，世鲜兴贤。
【同前】宋·谢灵运
昔在老子，志理成篇。柱小倾大，绠短绝泉。鸟之栖游，林坛是闲。韶乐牢膳，岂伊攸便。胡为乖枉，从表方圆。耿耿僚志，慊慊丘园。善歌以咏，言理成篇。
【同前】谢惠连
运有荣枯，道有舒屈。潜保黄裳，显服朱黻。谁能守静，弃华辞荣。穷谷是处，考槃是营。千金不回，百代传名。厥包者柚，忘忧者萱。何为有用，自乖中原。实摘柯摧，叶殒条烦。
【同前三首】梁·简文帝
边秋胡马肥，云中惊寇入。勇气时无侣，轻兵救边急。沙平不见虏，嶂崄还相及。出塞岂成歌，经川未遑汲。乌孙涂更阻，康居路犹涩。月晕抱龙城，星流照马邑。长安路远书不还，宁知征人独伫立。
陇西四战地，羽檄岁时闻。护羌拥汉节，校尉立元勋。石门留铁骑，冰城息夜军。洗兵逢骤雨，送阵出黄云。沙长无止泊，水脉屡萦分。当思勒彝鼎，无用想罗裙。
悠悠悬旆旌，知向陇西行。减灶驱前马，衔枚进后兵。沙飞朝似幕，云起夜疑城。迥山时阻路，绝水极稽程。往年郅支服，今岁单于平。方观凯乐盛，飞盖满西京。
【同前】庾肩吾
借问陇西行，何当驱马征。草合前迷路，云浓后暗城。寄语幽闺妾，罗袖勿空萦。
【同前】唐·王维
十里一走马，五里一扬鞭。都护军书至，匈奴围酒泉。关山正飞雪，烽戍断无烟。
【同前】耿湋
雪下阳关路，人稀陇戍头。封狐犹未翦，边将岂无羞。
白草三冬色，黄云万里愁。因思李都尉，毕竟不封侯。
【同前】长孙左辅
阴云凝朔气，陇上正飞雪。四月草不生，北风劲如切。朝来羽书急，夜救长城窟。道隘行不前，相呼抱鞍歇。人寒指欲堕，马冻蹄亦裂。射雁旋充饥，斧冰还止渴。宁辞解围斗，但恐乘疲没。早晚边候空，归来养赢卒。
【步出夏门行】古辞
邪径过空卢，好人常独居。卒得神仙道，上与天相扶。过谒王父母，乃在太山隅。离天四五里，道逢赤松俱。揽辔为我御，将吾上天游。天上何所有，历历种白榆。桂树夹道生，青龙对伏趺。
【同前四解】魏·武帝
云行雨步，超越九江之皋。临观异同，心意怀游豫，不知当复何从。经过至我碣石，心惆怅我东海。东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中。星汉粲烂，若出其里。幸甚至哉，歌以咏志。孟冬十月，北风徘徊。天气肃清，繁霜霏霏。鹍鸡晨鸣，鸿雁南飞。鸷鸟潜藏，熊罴窟栖。钱镈停置，农收积场。逆旅整设，以通贾商。幸甚至哉，歌以咏志。乡土不同，河朔隆寒。流澌浮漂，舟船行难。锥不入地，蘴藾深奥。水竭不流，冰坚可蹈。士隐者贫，勇侠轻非。心常叹怨，戚戚多悲。幸甚至哉，歌以咏志。神龟虽寿，犹有竟时。腾蛇乘雾，终为土灰。骥老伏枥，志在千里。烈士暮年，壮心不已。盈缩之期，不但在天。养怡之福，可得永年。幸甚至哉，歌以咏志。
【同前二解】魏·明帝
步出夏门，东登首阳山。嗟哉夷叔，仲尼称贤。君子退让，小人争先。惟斯二子，于今称传。林钟受谢，节改时迁。日月不居，谁得久存。善哉殊复善，弦歌乐情。商风夕起，悲彼秋蝉。变形易色，随风东西。乃眷四顾，云雾相连。丹霞蔽日，彩虹带天。弱水潺潺，叶落翩翩。孤禽失群，悲鸣其间。善哉殊复善，悲鸣在其间。朝游青冷，日暮嗟归。蹙迫日暮，乌鹊南飞。绕树三匝，何枝可依。卒逢风雨，树折枝摧。雄来惊雌，雌独愁栖。夜失群侣，悲鸣徘徊。芃芃荆棘，葛生绵绵。感彼风人，惆怅自怜。月盈则冲，华不再繁。古来之说，嗟哉一言。
──右二曲，魏、晋乐所奏
【丹霞蔽日行】魏·文帝
丹霞蔽日，采虹垂天。谷水潺潺，木落翩翩。孤禽失群，悲鸣云间。
月盈则冲，华不再繁。古来有之，嗟我何言。
【同前】曹植
纣为昏乱，残忠虐正。周室何隆，一门三圣。牧野致功，天亦革命。
汉祖之兴，阶秦之衰。虽有南面，王道陵夷。炎光再幽，忽灭无遗。
【折杨柳行四解】古辞
《古今乐录》曰： 王僧虔《技录》云：《折杨柳行》歌，文帝 西山 、古 默默 二篇，今不歌。 
默默施行违，厥罚随事来。末喜杀龙逄，桀放於鸣条。祖伊言不用，纣头悬白旄。指鹿用为马，胡亥以丧躯。夫差临命绝，乃云负子胥。戎王纳女乐，以亡其由余。璧马祸及虢，二国俱为墟。三夫成市虎，慈母投杼趋。卞和之刖足，接舆归草庐。
【同前四解】魏·文帝
西山一何高，高高殊无极。上有两仙僮，不饮亦不食。与我一丸药，光耀有五色。服药四五日，身体生羽翼。轻举乘浮云，倏忽行万亿。流览观四海，茫茫非所识。彭祖称七百，悠悠安可原。老聃适西戎，于今竟不还。王乔假虚辞，赤松垂空言。达人识真伪，愚夫好妄传。追念往古事，愦愦千万端。百家多迂怪，圣道我所观。
──右二曲，魏、晋乐所奏
【同前】晋·陆机
邈矣垂天景，壮哉奋地雷。隆隆岂久响，华光恒西隤。日落似有竟，时逝恒若催。仰悲朗月运，坐观璇盖回。盛门无再入，衰房莫苦闿。人生固已短，出处鲜为谐。慷慨惟昔人，兴此千载怀。升龙悲绝处，葛{藟系}变条枚。寤寐岂虚叹，曾是感与摧。弭意无足欢，愿言有馀哀。
【同前二首】宋·谢灵运
郁郁河边树，青青野田草。合我故乡客，将适万里道。妻妾牵衣袂，抆泪沾怀抱。还拊幼童子，顾讬兄与嫂。辞诀未及终，严驾一何早。负笮引文舟，饥渴常不饱。谁令尔贫贱，咨嗟何所道。
骚屑出穴风，挥霍见日雪。飕飕无久摇，皎皎几时洁。未觉泮春冰，已复谢秋节。空对尺素迁，独视寸阴灭。否桑未易系，泰茅难重拔。桑茅迭生运，语默寄前哲。
【西门行六解】古辞
《十今乐录》曰： 王僧虔《技录》：《西门行》歌古西门一篇，今不传。 《乐府解题》曰： 古辞云 出西门，步念之 。始言醇酒肥牛，及时为乐，次言 人生不满百，常怀千岁忧，昼短苦夜长，可不秉烛游 。终言贪财惜费，为后世所嗤。又有《顺东西门行》，为三、七言，亦伤时顾阴，有类於此。 
出西门，步念之。今日不作乐，当待何时？夫为乐，为乐当及时。何能坐愁怫郁，当复待来兹。饮醇酒，炙肥牛，请呼心所欢，可用解愁忧。人生不满百，常怀千岁忧。昼短而夜长，何不秉烛游。自非仙人王子乔，计会寿命难与期。自非仙人王子乔，计会寿命难与期。人寿非金石，年命安可期。贪财爱惜费，但为后世嗤。
──右一曲，晋乐所奏
出西门，步念之，今日不作乐，当待何时？逮为乐，逮为乐，当及时。何能愁怫郁，当复待来兹。酿美酒，炙肥牛，请呼心所欢，可用解忧愁。人生不满百，常怀千岁忧。昼短苦夜长，何不秉烛游。游行去去如云除，弊车赢马为自储。
──右一曲，本辞
【东门行四解】古辞
《古今乐录》曰： 王僧虔《技录》云： 《东门行》歌古东门一篇，今不歌。  《乐府解题》曰： 古词云： 出东门，不顾归。入门怅欲悲。 言士有贫不安其居者，拔剑将去，妻子牵衣留之，愿共餔糜。不求富贵。且曰 今时清，不可为非 也。若宋鲍照 伤禽恶弦惊 ，但伤离别而已。 
出东门，不顾归。来入门，怅欲悲。盎中无斗储，还视桁上无悬衣。拔剑出门去，儿女牵衣啼。他家但愿富贵，贱妾与君共餔糜。共餔糜，上用仓浪天故，下为黄口小儿。今时清廉，难犯教言，君复自爱莫为非。今时清廉，难犯教言，君复自爱，莫为非。行！吾去为迟，平慎行，望君归。
──右一曲，晋乐所奏
出东门，不顾归。来入门，怅欲悲。盎中无斗米储，还视架上无悬衣。拔剑东门去，舍中儿母牵衣啼。他家但愿富贵，贱妾与君共餔糜。上用仓浪天故，下当用此黄口儿。今非，咄！行！吾去为迟，白发时下难久居。
──右一曲，本辞
【东门行】晋·张骏
勾芒御春正，衡纪运玉琼。明庶起祥风，和气翕来征。庆云荫八极，甘雨润四坰。昊天降灵泽，朝日耀华精。嘉苗布原野，百卉敷时荣。鸠鹊与鹙黄，间关相和鸣。芙蓉覆灵沼，香花扬芳馨。春游诚可乐，感此白日倾。休否有终极，落叶思本茎。临川悲逝者，节变动中情。
【同前】宋·鲍照
伤禽恶弦惊，倦客恶离声。离声断客情，宾御皆涕零。涕零心断绝，将去复还诀。一息不相知，何况异乡别。遥遥征驾远，杳杳白日晚。居人掩闺卧，行子夜中饭。野风吹草木，行子心肠断。食梅常苦酸，衣葛常苦寒。丝竹徒满座，忧人不解颜。长歌欲自慰，弥起长恨端。
【同前】唐·柳宗元
汉家三十六将军，东方雷动横阵云。鸡鸣函谷客如雾，貌同心异不可数。赤丸夜语飞电光，徼巡司隶眼如羊。当街一叱百吏走，冯敬胸中函匕首。凶徒侧耳潜惬心，悍臣破胆皆杜口。魏玉卧内藏兵符，子西掩袂真无辜。羌胡毂下一朝起，敌国舟中非所拟。安陵谁辨削砺功，韩国讵明深井里。绝咽断骨那下补，万金宠赠不如土。
【东西门行】梁·刘威孝
《古今乐录》曰： 王僧虔《技录》云：《东西门行》今不歌。 
广津寒欲歇，联樯密缆收。天高匝近岫，江阔少方舟。饯泪留神眷，离欷切私俦。伫变齐儿俗，当传楚献囚。徒然颁并命，祗恶思如抽。
【卻东西门行】魏·武帝
《古今乐录》曰： 王僧虔《技录》云：《卻东西门行》，荀录所载。武帝《鸿雁》一篇，今不传。 
鸿雁出塞北，乃在无人乡。举翅万馀里，行止自成行。冬节食南稻，春日复北翔。田中有转蓬，随风远飘扬。长与故根绝，万岁不相当。奈何此征夫，安得去四方。戎马不解鞍，铠甲不离傍。冉冉老将至，何时反故乡。神龙藏深泉，猛兽步高冈。狐死归首丘，故乡安可忘。
──右一曲，魏、晋乐所奏
【同前】宋·谢惠连
慷慨发相思，惆怅恋音徽。四节竞阑候，六龙引颓机。
人生随时变，迁化焉可祈。百年难必保，千虑盈怀之。
【同前】梁·沈约
驱马城西阿，遥眺想京阙。望极烟原尽，地远山河没。摇装非短晨，还歌岂明发。修服怅边羁，瞻途眇乡谒。驰盖转徂龙，回星引奔月。乐去哀境满。悲来壮心歇。岁华委徂貌，年霜移暮发。辰物久侵晏，征思坐论越。清气掩行梦，忧原荡瀛渤。一念起关山，千里顾兵窟。
【鸿雁生塞北行】晋·傅玄
凤凰远生海西，及时昆山冈。五德存羽仪，和鸣定宫商。百鸟并侍左右，鼓翼腾华光。上熙游云日间，千岁时来翔。孰若彼龙与龟，曳尾泥中藏。非云雨则不升，冬伏春乃骧。退哀此秋兰，草根绝，随化扬。灵气一何忧美，万里驰芬芳。常恐物微易歇，一朝见弃忘。
【顺东西门行】晋·陆机
《古今乐录》曰： 王僧虔《技录》云：《顺东西门行》，今不歌。 
出西门，望天庭，阳谷既虚崦嵫盈。感朝露，悲人生，逝者若斯安得停。桑枢戒，蟋蟀鸣，我今不乐岁聿征。迨未暮，及时平，置酒高堂宴友生。激朗笛，弹哀筝，取乐今日尽欢情。
【同前】宋·谢灵运
出西门，眺云间，挥斤扶木坠虞泉。信道人，鉴徂川，思乐暂舍誓不旋。闵九九，伤牛山，宿心载违徒昔言。竞落运，务颓年，招命侪好相追牵。酌芳酤，奏繁弦，惜寸阴，情固然。
【同前】谢惠连
哀朝菌，闵颓力，迁化常然焉肯息。及壮齿，遇世直，酌酪华堂集亲识。舒情尽欢遣凄恻。
