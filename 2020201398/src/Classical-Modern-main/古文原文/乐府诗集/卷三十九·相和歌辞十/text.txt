○瑟调曲四
【大墙上蒿行】魏·文帝
《古今乐录》曰： 王僧虔《技录》有《大墙上蒿行》，今不歌。 
阳春无不长成，草木群类，随大风起。零落苦何翩翩。中心独立一何茕，四时舍我驱驰，今我隐约欲何为。人生居天壤间，忽如飞鸟栖枯枝，我今隐约欲何为。适君身体所服，何不恣君口腹所尝，冬被貂鼲温暖，夏当服绮罗轻凉。行力自苦，我将欲何为？不及君少壮之时，乘坚车，策肥马良。上有仓浪之天，今我难得久来视。下有蠕蠕之地，今我难得久来履。何不恣意遨游。从君所喜，带我宝剑，今尔何为自低卬？悲丽平壮观，白如积雪，利若秋霜。驳犀标首，玉琢中央。帝王所服，辟除凶殃。御左右，奈何致福祥。吴之辟闾，越之步光，楚之龙泉，韩有墨阳，苗山之铤，羊头之钢，知名前代，咸自谓丽且美。曾不知君剑良，绮难忘。冠青云之崔嵬，纤罗为缨，饰以翠翰，既美且轻。表容仪，俯仰垂光荣。宋之章甫，齐之高冠，亦自谓美，盖何足观。排金铺，坐玉堂，风尘不起，天气清凉。奏桓瑟，舞赵倡，女娥长歌，声协宫商，感心动耳，荡气回肠。酌桂酒，鲙鲤鲂，与佳人期，为乐康。前奉玉卮，为我行觞。今日乐，不可忘，乐未央。为乐常苦迟，岁月逝，忽若飞，何为自苦，使我心悲。
【野田黄雀行四解】曹植
《古今乐录》曰： 王僧虔《技录》有《野田黄雀行》，今不歌。 《乐府解题》曰： 晋乐奏东阿王 置酒高殿上 ，始言丰膳乐饮，盛宾主之献酬。中言欢极而悲，嗟盛时不再。终言归於知命而无忧也。 《空侯引》亦用此曲。按汉鼓吹铙歌亦有《黄雀行》，不知与此同否？
置酒高殿上，亲交从我游。中厨办丰膳，烹羊宰肥牛。秦筝何慷慨，齐瑟和且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。久要不可忘，薄终义所尤。谦谦君子德，磬折欲何求。盛时不再来，百年忽我遒。惊风飘白日，光景驰西流。生存华屋处，零落归山丘。先民谁不死，知命复何忧！
──右一曲，晋乐所奏
置酒高殿上，亲交从我游。中厨办丰膳，烹羊宰肥牛。秦筝何慷慨，齐瑟和且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。久要不可忘，薄终义所尤。谦谦君子德，磬折欲何求。惊风飘白日，光景驰西流。盛时不可再，百年忽我遒。生存华屋处，零落归山丘。先民谁不死，知命亦何忧。
──右一曲，本辞
【同前】
高树多悲风，海水扬其波。利剑不在掌，结友何须多。不见篱间雀，见鹞自投罗。罗家得雀喜，少年见雀悲。拔剑捎罗网，黄雀得飞飞。飞飞摩苍天，来下谢少年。
【同前】隋·萧毂
弱躯愧彩饰，轻毛非锦文。不知鸿鹄志，非是凤凰群。作风随浊雨，入曲应玄云。空城旧侣绝，沧海故交分。宁死明珠弹，且避鹰将军。
【同前】唐·李白
游莫逐炎洲翠，栖莫近吴宫燕。吴宫火起焚尔窠，炎洲逐翠遭网罗。萧条两翅蓬蒿下，纵有鹰鹯奈若何。
【同前】储光羲
啧啧野田雀，不知躯体微。闲穿深蒿里，争食复争飞。穷老一颓舍，枣多桑树稀。无枣犹可食，无桑何以衣。萧条空仓暮，相引时来归。邪路岂不栖，渚田岂不肥。水长路且怀，恻恻与心违。
【同前】僧贯休
高树风多，吹尔巢落。深蒿叶暖，宜尔依薄。莫近鹗类，珠网亦恶，饮野田之清水，食野田之黄粟。深花中睡，土里浴。如此即全胜啄太仓之穀，而更穿人屋。
【同前】僧齐己
双双野田雀，上下同饮啄。暖去栖蓬蒿，寒归傍篱落。
殷勤避罗网，乍可遇雕鹗。雕鹗虽不仁，分明在寥廓。
【置酒高殿上】陈·张正见
陈王开甲第，粉壁丽椒涂。高窗侍玉女，飞闼敞金铺。名香散绮幕，石墨彫金炉。清醪称玉馈，浮蚁擅苍梧。邹、严恒接武，申、白日相趋。容与升阶玉，差池曳履珠。千金一巧笑，百万两鬟姝。赵姬未鼓瑟，齐客罢吹竽。歌喧桃与李，琴挑《凤将雏》。魏君惭举白，晋主愧投壶。风云更代序，人事有荣枯。长卿病消渴，壁立还成都。
【同前】江总
三清传旨酒，柏梁奉欢宴。霜云动玉叶，冻水疏金箭。
羽籥响钟石，流泉灌金殿。盛时不再得，光景驰如电。
【雁门太守行八解】古辞
《古今乐录》曰： 王僧虔《技录》云： 《雁门太守行》歌古洛阳令一篇。  《后汉书》曰： 王涣，字稚子，广汉郪人也。父顺，安定太守。涣少好侠，尚气力，晚改节敦儒学，习书读律，略通大义。后举茂才，除温令。讨击奸猾，境内清夷，商人露宿於道。其有放牛者，辄云，以属稚子，终无侵犯。在温三年，迁兖州刺史。绳正部郡，威风大行。后坐考妖言不实论，岁馀征拜侍御史。永元十五年，还为洛阳令。政平讼理，发擿奸伏，京师称叹，以为有神算。元兴元年病卒。百姓咨嗟，男女老壮相与致奠醊，以千数。及丧西归，经弘农，民庶皆设槃案於路，吏问其故，咸言平常持米到洛，为卒司所抄，恒亡其半。自王君在事，不见侵枉，故来报恩。其政化怀物如此。民思其德，为立祠安阳亭西。每食辄弦歌而荐之。永嘉二年，邓太后诏嘉其节义，而以子石为郎中。延熹中，桓帝事黄老道，悉毁诸旁祀，唯存卓茂与涣祠焉。 《乐府解题》曰： 按古歌词，历述涣本末，与传合。而曰《雁门太守行》，所未详。若梁简文帝 轻霜中夜下 ，备言边城征战之思，皇甫规雁门之问，盖据题为之也。 
孝和帝在时，洛阳令王君，本自益州广汉蜀民。少行官，学通五经论。明知法令，历世衣冠。从温补洛阳令。治行致贤，拥护百姓，子养万民。外行猛政，内怀慈仁。文武备具，料民富贫。移恶子姓。篇著里端。伤杀人，比伍同罪对门，禁鍪矛八尺，捕轻薄少年，加笞决罪，诣马市论。无妄发赋，念在理冤。敕吏正狱，不得苛烦。财用钱三十，买绳礼竿。贤哉贤哉，我县王君。臣吏衣冠，奉事皇帝。功曹主簿，皆得其人。临部居职，不敢行恩。清身苦体，夙夜劳勤。治有能名，远近所闻。天年不遂，早就奄昏。为君作祠，安阳亭西。欲令后世，莫不称传。
──右一曲，晋乐所奏
【同前二首】梁·简文帝
轻霜中夜下，黄叶远辞枝。寒苦春难觉，边城秋易知。风急旍旗断，涂长铠马疲。少解孙吴法，家本幽并儿。非关买雁肉，徒劳皇甫规。
陇暮风恒急，关寒霜自浓。枥马夜方思，边衣秋未重。潜师夜接战，略地晓摧锋。悲笳动胡塞，高旗出汉墉。勤劳谢功业，清白报迎逢。非须主人赏，宁期定远封。单于如未击，终夜慕前踪。
【同前】褚翔
三月杨花合，四月麦秋初。幽州寒食罢，郑国采桑疏。便闻雁门戍，结束事戎车。去岁无霜雪，今年有闰馀。月如弦上弩，星类水中鱼。戎车攻日逐，燕骑荡康居。大宛归善马，小月送降书。寄语闺中妾，忽怨寒床虚。
【同前】唐·李贺
黑云压城城欲摧，甲光向月金鳞开。角声满天秋色里，塞上燕支凝夜紫。
半卷红旗临易水，霜重鼓寒声不起。报君黄金台上意，提携玉龙为君死。
【同前】张祜
城头月没霜如水，趚趚踏沙人似鬼。灯前拭泪试香裘，长引一声残漏子。
驼囊泻酒酒一杯，前头啑血心不回。寄语年少妻莫哀，鱼金虎竹天上来，雁门山边骨成灰。
【同前】庄南杰
旌旗闪闪摇天末，长笛横吹虏尘阔。跨下嘶风白练狞，腰间切玉青蛇活。
击革摐金燧牛尾，犬羊兵败如山死。九泉寂寞葬秋虫，湿云荒草啼愁思。
【艳歌何尝行四解】古辞
一曰《飞鹄行》。《古今乐录》曰： 王僧虔《技录》云：《艳歌何尝行》，歌文帝《何尝》、《古白鹄》二篇。 《乐府解题》曰： 古辞云： 飞来双白鹄，乃从西北来。 言雌病雄不能负之而去， 五里一反顾，六里一徘徊 。虽遇新相知，终伤生别离也。又有古辞云 何尝快独无忧 ，不复为后人所拟。 鹄 一作 鹤 。 
飞来双白鹄，乃从西北来。十十五五，罗列成行。妻卒被病，行不能相随。五里一反顾，六里一徘徊。吾欲衔汝去，口噤不能开；吾欲负汝去，毛羽何摧颓。乐哉新相知，忧来生别离，躇踌顾群侣，泪下不自知。念与君离别，气结不能言，各各重自爱，远道归还难。妾当守空房，闭门下重关。若生当相见，亡者会黄泉。今日乐相乐，延年万岁期。
【同前五解】魏·文帝
何尝快，独无忧，但当饮醇酒，炙肥牛。长兄为二千石，中兄被貂裘。小弟虽无官爵，鞍马馺馺，往来王侯长者游。但当在王侯殿上，快独摴蒲六博，对坐弹棋。男儿居世，各当努力，戚迫日暮，殊不久留。少小相触抵，寒苦常相随，忿恚安足诤。吾中道与卿共别离。约身奉事君，礼节不可亏。上惭仓浪之天，下顾黄口小儿。奈何复老心皇皇，独悲谁能知。
──右二曲，晋乐所奏
【飞来双白鹄】宋·吴迈远
可怜双白鹄，双双绝尘氛。连翩弄光景，交颈游青云。逢罗复逢缴，雌雄一旦分。哀声流海曲，孤叫去江濆。岂不慕前侣，为尔不及群。步步一零泪，千里犹待君。乐哉新相知，悲来生别离。持此百年命，共逐寸阴移。譬如空山草，零落心自知。
【飞来双白鹤】陈·后主
朔吹已萧瑟，愁云屡合开。玄冬辛苦地，白鹤从风催。音响已清切，毛羽复残摧。飞未进□□，但为失双回。傥逢哙参德，当共衔珠来。
【同前】梁·元帝
紫盖学仙成，能令吴市倾。逐舞随疏节，闻琴应别声。
集田遥赴影，隔雾近相鸣。时从洛浦渡，飞向辽东城。
【同前】唐·虞世南
飞来双白鹤，奋翼远凌烟。双栖集紫盖，一举背青田。飏影过伊洛，流声入管弦。鸣群倒景外，刷羽阆风前。映海疑浮雪，拂涧泻飞泉。燕雀宁知去，蜉蝣不识还。何言别俦侣，从此间山川。顾步已相失，徘徊反自怜。危心犹警露，哀响讵闻天。无因振六翮，轻举复随仙。
【今日乐相乐】陈·江总
绮殿文雅遒，玳筵欢趣密。郑态逶迤舞，齐弦窈窕瑟。
金罍送缥觞，王井沈朱实。愿以北堂宴，长奉南山日。
【艳歌行】古辞
《古今乐录》曰： 《艳歌行》非一，有直云 艳歌 ，即《艳歌行》是也。若《罗敷》、《何尝》、《双鸿》、《福钟》等行，亦皆 艳歌 。 王僧虔《技录》云： 《艳歌双鸿行》，荀录所载，《双鸿》一篇；《艳歌福钟行》，荀录所载，《福钟》一篇，今皆不传。《艳歌罗敷行》 日出东南隅 篇，荀录所载。《罗敷》一篇，相和中歌之，今不歌。 《乐府解题》曰： 古辞云 翩翩堂前燕，冬藏夏来见 。言燕尚冬藏夏来，兄弟反流宕他县。主妇为绽衣服，其夫见而疑之也。 
翩翩堂前燕，冬藏夏来见。兄弟两三人，流宕在他县。故衣谁当补，新衣谁当绽。赖得贤主人，览取为吾纟旦。夫婿从门来，斜柯西北眄。语卿且勿眄，水清石自见。石见何累累，远行不如归。
【同前】
南山石嵬嵬，松柏何离离。上枝拂青云，中心十数围。洛阳发中梁，松树窃自悲。斧锯截是松，松树东西摧。特作四轮车，载至洛阳宫。观者莫不叹，问是何山材。谁能刻镂此？公输与鲁班。被之用丹漆，薰用苏合香。本自南山松，今为宫殿梁。
【艳歌行有女篇】晋·傅玄
有女怀芬芳，媞媞步东厢。蛾眉分翠羽，明眸发清扬。丹唇翳皓齿，秀色若珪璋。巧笑露权靥，众媚不可详。令仪希世出，无乃古毛嫱。头安金步摇，耳系明月珰。珠环约素腕，翠羽垂鲜光。文袍缀藻黼，玉体映罗裳。容华既已艳，志节拟秋霜。徽音冠青云，声响流四方。妙哉英媛德，宜配侯与王。灵应万世合，日月时相望。媒氏陈束帛，羔雁鸣前堂。百两盈中路，起苦鸾凤翔。凡夫徒踊跃，望绝殊参商。
【艳歌行】宋·刘义恭
江南游湘妃，窈窕汉滨女。淑问流古今，兰音媚邓楚。瑶颜映长川，善服照通浒。求思望襄澨，叹息对衡渚。中情未相感，搔首增企予。悲鸿失良匹，俯仰恋俦侣。徘徊忘寝食，羽翼不能举。倾首伫春燕，为我津辞语。
【同前二首】梁·简文帝
凌晨光景丽，倡女凤楼中。前瞻削成小，傍望卷旌空。分妆间浅靥，绕脸傅斜红。张琴未调轸，饮吹不全终。自知心所爱，出入仕秦宫。谁言连尹屈，更是莫敖通。轻轺缀皂盖，飞辔轹云骢。金鞍随系尾，衔琐映缠騣。戈镂荆山玉，剑饰丹阳铜。左把苏合弹，傍持大屈弓。控弦因鹊血，挽强用牛螉。弋猎多登陇，酣歌每入丰。晖晖隐落日，冉冉还房栊。灯生阳燧火，尘散鲤鱼风。流苏时下帐，象簟复韬筒。雾暗窗前柳，寒疏井上桐。女萝讬松际，甘瓜蔓井东。拳拳恃君宠，岁暮望无穷。
云楣桂成户，飞栋杏为梁。斜窗通蕊气，细隙引尘光。裁衣魏后尺，汲水淮南床。青骊暮当返，预使罗裙香。
【同前】陈·顾野王
燕姬妍，赵女丽，出入王宫公主第。倚鸣瑟，歌未央，调弦八九弄，度曲两三章。唯欣春日永，讵愁秋夜长。歌未央，倚鸣瑟。轻风飘落蕊，乳燕巢兰室。结罗帷，玩朝日。窗开翠幔卷，妆罢金星出。争攀四照花，竞戏三条术。
夕台行雨度，朝梁照日辉。东城采桑返，南市数钱归。长歌挑碧玉，罗尘笑洛妃。欲知欢未尽，栖乌已夜飞。
齐倡赵女尽妖妍，珠帘玉砌并神仙。莫笑人来最落后，能使君恩得度前。岂知洛渚罗尘步，讵减天河秋夕渡。妖姿巧笑能倾城，那思他人不憎妒。莲花藻井推芰荷，采菱妙曲胜阳阿。
【煌煌京洛行五解】魏·文帝
《古今乐录》曰： 王僧虔《技录》云： 《煌煌京洛行》，歌文帝园桃一篇。  《乐府解题》曰： 晋乐奏文帝 夭夭园桃，无子空长 ，言虚美者多败。又有韩信高鸟尽，良弓藏，子房保身全名，苏秦倾侧卖主，陈轸忠而有谋，楚怀不纳，郭生古之雅人，燕昭臣之，吴起知小谋大，及鲁仲连高士，不受千金等语。若宋鲍照 凤楼十二重 ，梁戴暠 欲知佳丽地 ，始则盛称京洛之美，终言君恩歇薄，有怨旷沉沦之叹。 
夭夭园桃，无子空长。虚美难假，偏轮不行。淮阴五刑，鸟得弓藏。保身全名，独有子房。大愤不收，褒衣无带。多言寡诚，祇令事败。苏秦之说，六国以亡。倾侧卖主，车裂固当。贤矣陈轸，忠而有谋。楚怀不从，祸卒不救。祸夫吴起，智小谋大。西河何健，伏尸何劣。嗟彼郭生，古之雅人。智矣燕昭，可谓得臣。峨峨仲连，齐之高士。北辞千金，东蹈沧海。
──右一曲，晋乐所奏
【同前二首】宋·鲍照
凤楼十二重，四户八绮窗。绣桷金莲花，桂柱玉盘龙。珠帘无隔路，罗幌不胜风。宝帐三千所，为尔一朝容。扬芬紫烟上，垂彩绿云中。春吹回白日，霜歌落塞鸿。但惧秋尘起，盛爱逐衰蓬。坐视青苔满，卧对锦筵空。琴瑟纵横散，舞衣不复缝。古来兵歇薄，君意岂独浓。唯见双黄鹄，千里一相从。
【同前】梁·简文帝
南游偃师县，斜上霸陵东。回瞻龙首堞，遥望德阳宫。重门远照耀，天阁复穹隆。城旁疑复道，树里识松风。黄河入洛水，丹泉绕射熊。夜轮悬素魄，朝光荡碧空。秋霜晓驱雁，春雨暮成虹。曲阳造甲第，高安还禁中。刘苍归作相，窦宪出临戎。此时车马合，兹晨冠盖通。谁知两京盛，欢宴遂无穷。
【同前】戴暠
欲知佳丽地，为君陈帝京。由来称侠窟，争利复争名。铸铜门外马，刻石水中鲸。黑龙过饮渭，丹凤俯临城。群公邀郭解，天子问黄琼。诏幸平阳第，骑指伏波营。五侯同拜爵，七贵各垂缨。衣风飘飖起，车尘暗浪生。舞见淮南法，歌闻齐后声。挥金留客坐，馔玉待钟鸣。独有文园客，偏嗟武骑轻。
【同前】陈·张正见
千门俨西汉，万户擅东京。凌云霞上起，鳷鹊月中生。
风尘暮不息，箫管夜恒鸣。唯当卖药处，不入长安城。
