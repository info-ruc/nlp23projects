○瑟调曲五
【门有车马客行】晋·陆机
《古今乐录》曰： 王僧虔《技录》云： 《门有车马客行》歌东阿王置酒一篇。  《乐府解题》曰： 曹植等《门有车马客行》皆言问讯其客，或得故旧乡里，或驾自京师，备叙市朝迁谢，亲友凋丧之意也。 按曹植又有《门有万里客》，亦与此同。
门有车马客，驾言发故乡。念君久不归，濡迹涉江湘。投袂赴门涂，揽衣不及裳。拊膺携客泣，掩泪叙温凉。借问邦族间，恻怆论存亡。亲友多零落，旧齿皆凋丧。市朝互迁易，城阙或丘荒。坟垄日月多，松柏郁茫茫。天道信崇替，人生安得长。慷慨惟平生，俯仰独悲伤。
【同前】宋·鲍照
门有车马客，问君何乡士。捷步往相讯，果得旧邻里。凄凄声中情，慊慊增下俚。语昔有故悲，论今无新喜。清晨相访慰，日暮不能已。欢戚竞寻诸，谈调何终止。辞端竟未究，忽唱分涂始。前悲尚未弭，后戚方复起。嘶声盈我口，谈言在我耳。手迹可传心，愿尔笃行李。
【同前】陈·张正见
飞观霞光启，重门平旦开。北阙高輶过，东方连骑来。红尘扬翠毂，赭汗染龙媒。桃花夹迳聚，流水傍池回。捎鞭聊静电，接轸暂停雷。非关万里客，自有六奇才。琴和朝雉操，酒泛夜光杯。舞袖飘金谷，歌声绕凤台。良时不可再，驺驭郁相催。安知太行道，失路车轮摧。
【同前】隋·何妥
门前车马客，言是故乡来。故乡有书信，纵横印检开。开书看未极，行客屡相识。借问故乡人，潺湲泪不息。上言离别久，下道望应归。寸心将夜鹊，相逐向南飞。
【同前】唐·虞世南
财雄重交结，戚里擅豪华。曲台临上路，高门抵狭斜。赭汗千金马，绣毂五香车。白鹤随飞盖，朱路入鸣笳。夏莲开剑水，春桃发露花。轻裙染回雪，浮蚁泛流霞。高谈辩飞兔，摛藻握灵蛇。逢恩借羽翼，失路委泥沙。暧暧风烟晚，路长归骑远。日斜青琐第，尘飞金谷苑。危弦促柱奏巴渝，遗簪堕珥解罗襦。如何守直道，翻使谷名愚。
【同前】李白
门有车马客，金鞍曜朱轮。谓从丹霄落，乃是故乡亲。呼儿扫中堂，坐客论悲辛。对酒两不饮，停觞泪盈巾。叹我万里游，飘飖三十春。空谈霸王略，紫绶不挂身。雄剑藏玉匣，阴符生素尘。廓落无所合，流离湘水滨。借问宗党间，多为泉下人。生苦百战役，死讬万鬼邻。北风扬胡沙，埋翳周与秦。大运且如此，苍穹宁匪仁。恻怆竟何道，存亡任大钧。
【门有万里客行】魏·曹植
门有万里客，问君何乡人，褰裳起从之，果得心所亲。挽裳对我泣，太息前自陈。
本是朔方士，今为吴越民。行行将复行，去去适西秦。
【墙上难为趋】晋·傅玄
《古今乐录》曰： 王僧虔《技录》云： 《墙上难用趋行》，荀录所载，墙上一篇，今不传。  
门有车马客，骖服若腾飞。革组结玉佩，蘩藻纷葳蕤。冯轼垂长缨，顾盼有馀辉。贫主屣弊履，整比蓝缕衣。客曰嘉病乎，正色意无疑。吐言若覆水，摇舌不可追。渭滨渔钓翁，乃为周所谘。颜回处陋巷，大圣称庶几。苟富不知度，千驷贱采薇。季孙由俭显，管仲病三归。夫差耽淫侈，终为越所围。遗身外荣利，然后享巍巍。迷者一何众。孔难知德希。甚美致憔悴，不如豚豕肥。杨朱泣路歧，失道今人悲。子贡欲自矜，原宪知其非。屈伸各异势，穷达不同资。夫唯体中庸，先天天不违。
【同前】北周·王褒
昔称梁孟子，兼闻鲁孔丘。访政聊为述，问陈岂相酬。末代多侥幸，卿相尽经由。台郎百金价，台司千万求。当朝少直笔，趋代皆曲钩。廷尉十年不得调，将军百战未封侯。夜伏拥门作常伯，自有蒲萄得凉州。白璧求善价，明珠难暗投。高墙不可践，井水自难浮。风胡有年岁，銛利比吴钩。
【日重光行】晋·陆机
《古今乐录》曰： 王僧虔《技录》有《日重光行》，今不传。 崔豹《古今注》曰： 《日重光》，《月重轮》，群臣为汉明帝作也。明帝为太子，乐人作歌诗四章，以赞太子之德。一曰《日重光》，二曰《月重轮》，三曰《星重辉》，四曰《海重润》。汉末丧乱，后二章亡。旧说云，天子之德，光明如日，规轮如月，众辉如星，霑润如海。太子比德，故云重也。 
日重光，奈何天回薄。日重光，冉冉其游如飞征。日重光，今我日华华之盛。日重光，倏忽过，亦安停。日重光，盛往衰，亦必来。日重光，譬如四时，固恒相催。日重光，惟命有分可营。日重光，但惆怅才志。日重光，身没之后无遗名。
【月重轮行】魏·文帝
三辰垂光，照临四海。焕哉何煌煌，悠悠与天地久长。
愚见目前，圣睹万年。明暗相绝，何可胜言。
【同前】魏·明帝
天地无穷，人命有终。立功扬名，行之在躬。圣贤度量，得为道中。
【同前】晋·陆机
人生一时，月重轮。盛年焉可恃，月重轮。吉凶倚伏，百年莫我与期。临川曷悲悼，兹去不从肩，月重轮。功名不勖之，善哉古人，扬声敷闻九服，身名流何穆。既自才难，既嘉运，亦易愆。俯仰行老，存没将何观？志士慷慨独长叹，独长叹。
【同前】梁·戴暠
皇基属明两，副德表重轮。重轮非是晕。桂满自恒春。海珠含更灭，阶蓂翳且新。婕妤比团扇，曹王譬洛神。浮川疑让璧，入户类烧银。从来看顾兔，不曾闻斗麟。北堂岂盈手，西园偏照人。
【蜀道难二首】梁·简文帝
《古今乐录》曰： 王僧虔《技录》有《蜀道难行》，今不歌。 《乐府解题》曰： 《蜀道难》备言铜梁玉垒之阻，与《蜀国弦》颇同。 《尚书谈录》曰： 李白作《蜀道难》，以罪严武。后陆畅谒韦南康皋於蜀郡，感韦之遇，遂反其词作《蜀道易》云： 蜀道易，易於履平地。  按铜梁玉垒在蜀郡西南，今永康是也。非入蜀道，失之远矣。
建平督邮道，鱼复永安宫。若奏巴渝曲，时当君思中。
巫山七百里，巴水三回曲。笛声下复高，猿啼断还续。
【同前二首】刘孝威
玉垒高无极，铜梁不可攀。双流逆巇道，九阪涩阳关。邓侯束马去，王生敛辔还。惧身充叱驭，奉玉若犹忄坚。
嵎山金碧有光辉，迁停车马正轻肥。弥思王褒拥节去，复忆相如乘传归。君平子云寂不嗣，江汉英灵已信稀。
【同前】陈·阴铿
王尊奉汉朝，灵关不惮遥。高岷长有雪，阴栈屡经烧。
轮摧九折路，骑阻七星桥。蜀道难如此，功名讵可要。
【同前】唐·张文琮
梁山镇地险，积石阻云端。深谷下寥廓，层岩上郁盘。
飞梁驾绝岭，栈道接危峦。揽辔独长息，方知斯路难。
【同前】李白
噫吁嚱，危乎，高哉！蜀道之难难於上青天。蚕丛及鱼凫，开国何茫然。尔来四万八千岁，乃与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈方钩连。上有六龙回日之高标，下有冲波逆折之回川。黄鹤之飞尚不得，猿猱欲度愁攀缘。青泥何盘盘，百步九折萦岩峦。扪参历井仰胁息，以手抚膺坐长叹，问君西游何时还？畏途巉岩不可攀。但见悲鸟号枯木，雄飞呼雌绕林间。又闻子规啼夜月，愁空山，蜀道之难难於上青天！使人听此凋朱颜。连峰去天不盈尺，枯松倒挂倚绝壁，飞湍瀑流争喧豗，砯崖转石万壑雷。其险也若此，嗟尔远道之人胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难难於上青天，侧身西望长咨嗟。
【棹歌行五解】魏·明帝
《古今乐录》曰： 王僧虔《技录》云：《棹歌行》歌明帝 王者布大化 一篇，或云左延年作，今不歌。梁简文帝在东宫更制歌，少异此也。 《乐府解题》曰： 晋乐，奏魏明帝辞云 王者布大化 ，备言平吴之勋。若晋陆机 迟迟春欲暮 ，梁简文帝 妾住在湘川 ，但言乘舟鼓棹而已。 
王者布大化，配乾稽后祇。阳育则阴杀，晷景应度移。文德以时振，武功伐不随。重华舞干戚，有苗服从妫。蠢尔吴蜀虏，凭江栖山阻。哀哉王士民，瞻仰靡依怙。皇上悼愍斯，宿昔奋天怒。发我许昌宫，列舟于长浦。翌日乘波扬，棹歌悲且凉。太常拂白日，旗帜纷设张。将抗旄与钺，曜威於彼方。伐罪以吊民，清我东南疆。
──右一曲，晋乐所奏
【同前】晋·陆机
迟迟暮春日，天气柔且嘉。元吉隆初已，濯秽游黄河。龙舟浮鹢首，羽旗垂藻葩。乘风宣飞景，逍遥戏中波。名讴激清唱，榜人纵棹歌。投纶沉洪川，飞缴入紫霞。
【同前】宋·孔甯子
君子乐和节，品物待阳时。上祖降繁祉，元已命水嬉。仓武戒桥梁，旄人树羽旗。高樯抗飞帆，羽盖翳华枝。佽飞激逸响，娟娥吐清辞。溯洄缅无分，欣流怆有思。仰瞻翳云缴，俯引沈泉丝。委羽漫通渚，鲜染中填坻。鹢鸟威江使，扬波骇冯夷。夕影虽已西，终无期。
【同前】吴迈远
十三为汉使，孤剑出皋兰。西南穷天险，东北毕地关。岷山高以峻，燕水清且寒。一去千里孤，边马何时还？遥望烟嶂外，瘴气郁云端。始知身死处，平生从此残。
【同前】鲍照
羁客离婴时，飘飖无定所。昔秋寓江介，兹春客河浒。往戢于役身，愿令怀永楚。冷冷儵疏潭，邕邕雁循渚。飂戾长风振，遥曳高忛举。惊波无留连，舟人不踌伫。
【同前】梁·简文帝
妾家住湘川，菱歌本自便。风生解刺浪，水深能捉船。叶乱由牵荇，丝飘为折莲。溅妆疑薄汗，霑衣似故湔。浣纱流暂浊，汰锦色还鲜。参同赵飞燕，借问李延年。从来入弦管，谁在棹歌前？
【同前】刘孝绰
日暮楚江上，江深风复生。所思竟何在，相望徒盈盈。舟子行催棹，无所喝流声。
【同前】阮研
芙蓉始出水，绿荇叶初鲜。且停《白雪》和，共奏《激楚》弦。平生此遭遇，一日当千年。
【同前】王籍
扬舲横大江，乘流任荡荡。轻桡莫不息，复逐夜潮上。时见湘水仙，恒闻解佩响。
【同前】北齐·魏收
雪溜添春浦，花水足新流。桃发武陵岸，柳拂武昌楼。
【同前】隋·萧岑
桂酒既潺湲，轻舟亦乘驾。鼓枻何吟吟，吟我皇唐化。容与沧浪中，淹留明月夜。
【同前】卢思道
秋江见底清，越女复倾城。方舟共采摘，最得可怜名。落花流宝珥，微吹动香缨。带垂连理湿，棹举木兰轻。顺风传细语，因波寄远情。谁能结锦缆，薄暮隐长汀。
【棹歌行】唐·骆宾王
写月涂黄罢，凌波拾翠通。镜花摇芰日，衣麝入荷风。叶密舟难荡，莲疏浦易空。凤媒羞自讬，鸳翼恨难穷。秋帐灯花翠，倡楼粉色红。相思无别曲，并在棹歌中。
【同前】徐坚
棹女饰银钩，新妆下翠楼。霜丝青桂楫，兰枻紫霞舟。水落金陵曙，风起洞庭秋。扣船过曲浦，飞帆越回流。影入桃花浪，春飘杜若洲。洲长殊未返，萧散云霞晚。日下大江平，烟生归岸远。岸远闻潮波，争途游戏多。因声赵津女，来听采菱歌。
【蒲阪行】齐·陆厥
《古今乐录》曰： 王僧虔《技录》有《蒲阪行》，今不歌。 《通典》曰： 河东，唐虞所都蒲阪也。汉为蒲阪县。春秋时秦晋战於河曲，即其地也。 
江南风已春，河间柳已把。雁返无南书，寸心何由写。流泊祁连山，飘飖高阙下。
【同前】梁·刘遵
汉使出蒲阪，去去往交河。间谍敢亏对，骖马脱鸣珂。乍作渡泸怨，何辞上陇歌。
【白杨行】晋·傅玄
《古今乐录》曰： 王僧虔《技录》有《白杨行》，今不歌。 
青云固非青，当云奈白云。骥从西北驰来，吾何忆。骥来对我悲鸣，举头气凌青云。当奈此骥正龙形。踠足蹉跎长坡下，蹇驴慷忾，敢与我争驰。踯躅盐车之中，流汗两耳尽下垂。虽怀千里之逸志，当时一得施。白云彯彯，舍我高翔。青云徘徊，戢我愁啼。上眄增崖，下临清池。日欲西移，既来归君。君不一顾，仰天太息。当用生为，青云乎，飞时悲，当奈何邪！青云飞乎！
【胡无人行】梁·徐摛
《古今乐录》曰： 王僧虔《技录》有《胡无人行》，今不歌。 
刻楹登鲁殿，拥絮拭胡妆。犹将汉闺曲，谁忍奏毡房。遥忆甘泉夜，暗泪断人肠。
【同前】吴均
剑头利如芒，恒持照眼光。铁骑追骁虏，金羁讨黠羌。
高秋八九月，胡地草风霜。男儿不惜死，破胆与君尝。
【同前】唐·徐彦伯
十月繁霜下，征人远凿空。云摇锦更节，海照角端弓。
暗碛埋砂树，冲飙卷塞蓬。方随膜拜入，歌舞玉门中。
【同前】聂夷中
男儿徇大义，立节不沽名。腰间悬陆离，大歌胡无行。不读战国书，不览黄石经。醉卧咸阳楼，梦入受降城。更愿生羽仪，飞身入青冥。请携天子剑，斫下旄头星。自然胡无人，虽有无战争。悠哉典属国，驱羊老一生。
【同前】李白
严风吹霜海草凋，筋幹精坚胡马骄。汉家战士三十万，将军兼领霍嫖姚。流星白羽腰间插，剑花秋莲光出匣。天兵照雪下玉关，虏箭如沙射金甲。云龙风虎尽交回，太白入月敌可摧。敌可摧，旄头灭。履胡之肠涉胡血。悬胡青天上，埋胡紫塞旁。胡无人，汉道昌。陛下之寿三千霜，但歌大风云飞扬。安得猛士兮守四方，故无人，汉道昌。
【同前】僧贯休
霍嫖姚，赵充国，天子将之平朔漠。肉胡之肉，烬胡帐幄。千里万里，唯留胡之空壳。边风萧萧，榆叶初落。杀气昼赤，枯骨夜哭。将军既立殊勋，遂有《胡无人》曲。我闻之，天子富有四海，德被无垠。但令一物得所，八表来宾。亦何必令彼胡无人！
