○楚调曲下
【班婕妤】晋·陆机
一曰《婕妤怨》。《汉书》曰：孝成班婕妤，初入宫为少使，俄而大幸，为婕妤，居增成舍。自鸿嘉后，帝稍隆内宠，婕妤进侍者李平，平得幸，立为婕妤，赐姓卫，所谓卫婕妤也。其后赵飞燕姊弟亦从微贱兴，班婕妤失宠，稀复进见。赵氏姊弟骄妒，婕妤恐久见危，求供养太后长信宫，帝许焉。 《乐府解题》曰： 《婕妤怨》者，为汉成帝班婕妤作也。婕妤，徐令彪之姑，况之女。美而能文，初为帝所宠爱。后幸赵飞燕姊弟，冠於后宫。婕妤自知见薄，乃退居东宫，作赋及纨扇诗以自伤悼。后人伤之而为《婕妤怨》也。 
婕妤去辞宠，淹留终不见。寄情在玉阶，托意唯团扇。
春苔暗阶除，秋草芜高殿。黄昏履綦绝，愁来空雨面。
【同前】梁·元帝
婕妤初选入，含媚向罗帏。何言飞燕宠，青苔生玉墀。
谁知同辇爱，遂作裂纨诗。以兹自伤苦，终无长信悲。
【同前】刘孝绰
应门寂已闭，非复后庭时。况在青春日，萋萋绿草滋。
妾身似秋扇，君恩绝履綦，讵忆游轻辇，从今贱妾辞。
【同前】孔翁归
长门与长信，日暮九重空。雷声听隐隐，车响绝珑珑。
恩光随妙舞，团扇逐秋风。铅华谁不慕，人意自难终。
【同前】何思澄
寂寂长信晚，雀声喧洞房。踟蹰网高阁，驳藓被长廊。
虚殿帘帏静，闲阶花蕊香。悠悠视日暮，还复拂空床。
【同前】王叔英妻沈氏
日落应门闭，愁思百端生。况复昭阳近，风传歌吹声。
宠移终不恨，谗枉太无情。只言争分理，非独舞腰轻。
【同前】阴铿
柏梁新宠盛，长信昔恩倾。谁为诗书巧，翻为歌舞轻。花月分窗进，苔草共阶生。妾泪衫前满，单眠梦里惊。可惜逢秋扇，何用合欢名。
【同前】陈·何楫
齐纨既逐筐，赵舞即凌人。履迹随恩故，阶苔逐恨新。
独卧销香炷，长啼费手巾。庭草何聊赖，也持春当春。
【同前】唐·徐彦伯
君恩忽断绝，妾思终未央。巾栉不可见，枕席空馀香。
窗暗网罗白，阶秋苔藓黄。应门寂已闭，流涕向昭阳。
【同前】严识玄
贱妾如桃李，君王若岁时。秋风一已劲，摇落不胜悲。
寂寂苍苔满，沉沉绿草滋。荣华非此日，指辇竞何辞。
【同前三首】王维
玉窗萤影度，金殿人声绝。秋夜守罗帏，孤灯耿不灭。
宫殿生秋草，君王恩幸疏。那堪闻凤吹，门外度金舆。
怪来妆阁闭，朝下不相迎。总向春园里，花间语笑声。
【婕妤怨】崔湜
不分君恩断，新妆视镜中。容华尚春日，娇爱已秋风。
枕席临窗晓，帏屏向月空。年年后庭树，荣落在深宫。
【同前】崔国辅
长信宫中草，年年愁处生。故侵珠履迹，不使玉阶行。
【同前】张烜
贱妾裁纨扇，初摇明月姿。君王看舞席。坐起秋风时。
玉树清御路，金陈翳垂丝。昭阳无分理，愁寂任前期。
【同前】刘方平
夕殿别君王，宫深月似霜。人愁在长信，萤出向昭阳。
露裛红兰死，秋彫碧树伤。唯当合欢扇，从此箧中藏。
【同前】王沈
长信梨花暗欲栖，应门上籥草萋萋。春风吹花乱扑户，班倢车声不至啼。
【同前】皇甫冉
由来咏团扇，今与值秋风。事逐时皆往，恩无日再中。
早鸿闻上苑，寒露下深宫。颜色年年谢，相如赋岂工。
【同前】陆龟蒙
妾貌非倾国，君王忽然宠。南山掌上来，不敌新恩重。
后宫多窈窕，日日学新声。一落君王耳，南山又须轻。
【同前】翁绶
谗谤潜来起百忧，朝承恩宠暮仇仇。火烧白玉非因玷，霜剪红兰不待秋。
花落昭阳谁共辇，月明长信独登楼。繁华事逐东流水，团扇悲歌万古愁。
【同前】刘氏云
君恩不可见，妾岂如秋扇。秋扇尚有时，妾身永微贱。莫言朝花不复落，娇容几夺昭阳殿。
【长信怨】王諲
飞燕倚身轻，争人巧笑名。生君弃妾意，增妾怨君情。
日落昭阳壁，秋来长信城。寥寥金殿里，歌吹夜无声。
【同前】王昌龄
金井梧桐秋叶黄，珠帘不卷夜来霜。金炉玉枕无颜色，卧听南宫清漏长。
奉帚平明金殿开，暂将团扇共徘徊。玉颜不及寒鸦色，犹带昭阳日影来。
【同前】李白
月皎昭阳殿，霜清长信宫。天行乘玉辇，飞燕与君同。
更有留情处，承恩乐未穷。谁怜团扇妾，独坐怨秋风。
【蛾眉怨】王翰
君不见宜春苑中九华殿，飞阁连连直如发。白日全含朱鸟窗，流云半入苍龙阙。宫中彩女夜无事，学凤吹箫弄清越。珠帘北卷待凉风，绣户南开向明月。忽闻天子忆蛾眉，宝凤衔花揲两螭。传声走马开金屋，夹路鸣环上玉墀。长乐彤庭宴华寝，三千美人曳光锦。灯前含笑更罗衣，帐里承恩荐瑶枕。不意君心半路回，求仙别作望仙台。仓琅禁闼遥相忆，紫翠岩房昼不开。欲向人间种桃实，先从海底觅蓬莱。蓬莱可求不可上，孤舟缥缈知何往。黄金作盘铜作茎，晴天白露掌中擎。王母嫣然感君意；云车羽旆欲相迎。飞廉观前空怨慕，少君何事须相误。一朝埋没茂陵田，贱妾蛾眉不重顾。宫车晚出向南山，仙卫逶迤去不还。朝晡泣对麒麟树，树下苍苔日渐斑。人生百年夜将半，对酒长歌莫长叹。乘知白日不可思，一死一生何足算。
【玉阶怨】齐·谢朓
夕殿下珠帘，流萤飞复息。长夜缝罗衣，思君此何极。
【同前】虞炎
紫藤拂花树，黄鸟度青枝。思君一叹息；苦泪应言垂。
【同前】唐·李白
玉阶生白露，夜久侵罗袜。却下水精帘，玲珑望秋月。
【宫怨】长孙左辅
窗前好树名玫瑰，去年花落今年开。无情春色尚识返，君心忽断何时来。忆昔妆成候仙仗，宫琐玲珑日新上。拊心却笑西子嚬，掩鼻谁忧郑姬谤。草染文章衣下履，花黏甲乙床前帐。三千玉貌休自夸，十二金钗独相向。盛衰倾夺欲何如，娇爱翻悲逐佞谀。重远岂能惭沼鹄，弃前方见泣船鱼。看笼不记薰龙脑，咏扇空曾秃鼠须。始意类萝新讬柏，终伤如荠却甘荼。除院独开还独闭。鹦鹉惊飞苔覆地。满箱旧赐前日衣，渍枕新垂夜来泪。痕多开镜照还悲，绿髻青蛾尚未衰。莫道新缣长绝比，犹逢故剑会相追。
【同前】李益
露湿晴花宫殿香，月明歌吹在昭阳。似将海水添宫漏，共滴长门一夜长。
【同前】于濆
妾家望江口，少年家财厚。临江起珠楼，不卖文君酒。当年乐贞独，巢燕时为友。父兄未许人，畏妾事姑舅。西墙邻宋玉，窥见妾眉宇。一旦及天聪，恩光生户牖，谓言入汉宫，富贵可长久。君王纵有情，不奈陈皇后。谁怜颊似桃，孰知腰胜柳。今日在长门，从来不如丑。
【同前】柯宗
尘满金炉不炷香。□□黄昏独自立重廊。笙歌何处承恩宠，一一随风入上阳。
长门槐柳半萧疏，玉辇沈思恨有馀。红泪旋销倾国态，黄金谁为达相如。
【杂怨三首】聂夷中
生在绮罗下，岂识渔阳道。良人自戍来，夜夜梦中到。渔阳万里远，近於中门限。中门逾有时，渔阳常在眼。
良人昨日去，明日又不还，别时各有泪，零落青楼前。
君泪濡罗巾，妾泪滴路尘。罗巾今在手，日得随妾身。路尘如因飞，得上君车轮。
【同前三首】孟郊
夭桃花清晨，游女红粉新。夭桃花薄暮，游女红粉故。树有百年花，人无一定颜。花送人老尽，人悲花自闲。
贫女镜不明，寒花日少容。暗蛩有虚织，短线无长缝。浪水不可照，狂夫不可从。浪水多散影，狂夫多异踪。持此一生薄，空成百恨浓。
忆人莫至悲，至悲空自衰。寄人莫翦衣，翦衣未必归。朝为双蒂花，暮为四散飞。花落却绕树，游子不顾期。
○大曲十五曲
《宋书·乐志》曰： 大曲十五曲：一曰《东门》，二曰《西山》，三曰《罗敷》，四曰《西门》，五曰《默默》，六曰《园桃》，七曰《白鹄》，八曰《碣石》，九曰《何尝》，十曰《置酒》，十一曰《为乐》，十二曰《夏门》，十三曰《王者布大化》，十四曰《洛阳令》，十五曰《白头吟》。《东门》，《东门行》；《罗敷》，《艳歌罗敷行》；《西门》，《西门行》；《默默》，《折杨柳行》；《白鹄》、《何尝》并《艳歌何尝行》；《为乐》，《满歌行》；《洛阳令》，《雁门太守行》；《白头吟》并古辞。《碣石》，《步出夏门行》，武帝辞。《西山》，《折杨柳行》；《园桃》，《煌煌京洛行》并文帝辞。《夏门》，《步出夏门行》；《王者布大化》，《棹歌行》并明帝辞。《置酒》，《野田黄爵行》，东阿王辞。《白头吟》，与《棹歌》同调。其《罗敷》、《何尝》、《夏门》三曲，前有艳，后有趋。《碣石》一篇，有艳。《白鹄》、《为乐》、《王者布大化》，三曲，有趋。《白头吟》一曲有乱。 《古今乐录》曰： 凡诸大曲竟，黄老弹独出舞，无辞。 按王僧虔《技录》：《擢歌行》在瑟调，《白头吟》在楚调。 而沈约云同调，未知孰是。
【满歌行二首四解】古辞
《乐府解题》曰 古辞云： 为乐未几时，遭时崄巇。 其始言逢此百罹，零丁荼毒。古人逊位躬耕，遂我所愿。次言穷达天命，智者不忧。庄周遗名，名垂千载。终言命如凿石见火，宜自娱以颐养，保此百年也。 
为乐未几时，遭世险巇。逢此百罹，零丁荼毒，愁懑难支。遥望辰极，天晓月移。忧来填心，谁当我知。戚戚多思虑，耿耿不宁。祸福无形，惟念古人，逊位躬耕。遂我所愿，以兹自宁。自鄙山栖，守此一荣。暮秋烈风起，西蹈沧海。心不能安。揽衣起瞻夜，北斗阑干。星汉照我，去去自无他。奉事二亲，劳心可言。穷达天所为，智者不愁，多为少忧。安贫乐正道，师彼庄周。遗名者贵，子熙同巇。往者二贤，名垂千秋。饮酒歌舞，不乐何须。善哉照观日月，日月驰驱，轗轲世间。何有何无，贪财惜费，此一何愚。命如凿石见火，居世竟能几时？但当欢乐自娱，尽心极所嬉怡。安善养君德性，百年保此期颐。
──右一曲，晋乐所奏
为乐未几时，遭世险巇。逢此百离。伶丁荼毒，愁苦难为。遥望极辰。天晓月移。忧来填心，谁当我知。戚戚多思虑，耿耿殊不宁。祸福无形，惟念古人，逊位躬耕。遂我所愿，以兹自宁。自鄙栖栖，守此末荣。暮秋烈风，昔蹈沧海，心不能安。揽衣瞻夜，北斗阑干。星汉照我，去自无他。奉事二亲，劳心可言。穷达天为，智者不愁，多为少忧。安贫乐道，师彼庄周。遗名者贵，子遐同游。往者二贤，名垂千秋。饮酒歌舞，乐复何须。照视日月，日月驰驱。轗轲人间。何有何无。贪财惜费，此一何愚。凿石见火，居代几时？为当欢乐，心得所喜。安神养性，得保遐期。
──右一曲，本辞
