○楚调曲中
【怨诗二首】唐·薛奇童
日晚梧桐落，微寒入禁垣。月悬三雀观，霜度万秋门。
艳舞矜新宠，愁容泣旧恩。不堪深殿里，帘外欲黄昏。
禁苑春风起，流莺绕合欢。玉窗通日气，珠箔卷轻寒。
杨叶垂金砌，梨花入井栏。君王好长袖，新作舞衣宽。
【同前】张汯
去年离别雁初归，今夜裁缝萤已飞。征客去来音信断，不知何处寄寒衣。
【同前】刘元济
玉关芳信断，兰闺锦字新。愁来好自抑，念切已含嚬。
虚牖风惊梦，空床月厌人。归期傥可促，勿度柳园春。
【同前三首】李暇
罗敷初总髻，蕙芳正娇小。月落始归船，春眠恒著晓。
何处期郎游，小苑花台间。相忆不可见，且复乘月还。
别前花照路，别后露垂叶。歌舞须及时，如何坐悲妾。
【同前二首】崔国辅
栖前桃李疏，池上芙蓉落。织锦犹未成，虫声入罗幕。
妾有罗衣裳，秦王在时作。为舞春风多，秋来不堪著。
【同前】孟郊
试妾与君泪，两处滴池水。看取芙蓉花，今年为谁死。
【同前】
君莫嫌丑妇，丑妇死守贞。山头一怪石，长作望夫名。
鸟有并翼飞，兽有比肩行。丈夫不立义，岂如鸟兽情。
【同前】鲍溶
女萝寄松柏，绿蔓花绵绵。三五定君婚，结发早移天。肃肃羊雁礼，泠泠琴瑟篇。恭承采蘩祀，敢效同居贤。皎日不留景，良时如逝川。秋心还遗爱，春貌无归妍。翠袖洗朱粉，碧阶封绮钱。新人易如玉，废瑟难为弦。寄羡蕣华木，荣君香阁前。岂无摇落苦，贵与根蒂连。希君旧光景，照妾薄暮年。
【同前】白居易
夺宠心那惯，寻思倚殿门。不知移旧爱，何处作新恩。
【同前二首】姚氏月华
春水悠悠春草绿，对此思君泪相续。羞将离恨向东风，理尽秦筝不成曲。
与君形影分胡越，玉枕终年对离别。登台北望烟雨深，回身泣向寥天月。
【怨歌行】汉·班婕妤
新裂齐纨素，鲜洁如霜雪。裁为合欢扇，团团似明月。
出入君怀袖，动摇微风发。常恐秋节至，凉飙夺炎热。
弃捐箧笥中，恩情中道绝。
【同前】魏·曹植
为君既不易，为臣良独难。忠信事不显，乃有见疑患。周公佐成王，金縢功不刊。推心辅王室，二叔反流言。待罪居东国，泣涕当留连。皇灵大动变，震雷风且寒。拔树偃秋稼，天威不可干。素服开金縢，感悟求其端。公旦事既显，成王乃哀叹。吾欲竟此曲，此曲悲且长。今日乐相乐，别后莫相忘。
──右一曲，晋乐所奏
【怨歌行朝时篇】晋·传玄
昭昭朝时日，皎皎最明月。十五入君门，一别终华发。同心忽异离，旷如胡与越。胡越有会时，参辰辽且阔。形影无彷彿，音声寂无达。纤弦感促柱，触之哀声发。情思如循环，忧来不可遏。涂山有馀恨，诗人咏《采葛》。蜻蛚吟床下，回风起幽闼。春荣随路落，芙蓉生木末。自伤命不遇，良辰永乖别。已尔可奈何，譬如纨素裂。孤雌翔故巢，星流光景绝。魂神驰万里，甘心要同穴。
【怨歌行】梁·简文帝
十五颇有馀，日照杏梁初。蛾眉本多嫉，掩鼻特成虚。持此倾城貌，翻为不肖躯。秋风吹海水，寒霜依玉除。月光临户驶，荷花依浪舒。望檐悲双翼，窥沼泣王馀。苔生履处没，草合行人疏。裂纨伤不尽，归骨恨难袪。早知长信别，不避后园舆。
【同前】江淹
纨扇如团月，出自机中素。画作秦王女，乘鸾向烟雾。
彩色世所重，虽新不代故。窃悲凉风至，吹我玉阶树。
君子恩未毕，零落委中路。
【同前】沈约
时屯宁易犯，俗险信难群。坎壈元淑赋，顿挫敬通文。
遽沦班姬宠，夙窆贾生坟。短俗同如此，长叹何足云。
【同前】北周·庾信
家住金陵县前，嫁得长干少年。回头望乡泪落，不知何处天边。
胡尘几日应尽，汉月何时更圆？为君能歌此曲，不觉心随断弦。
【同前】唐·虞世南
紫殿秋风冷，彫甍白日沉。裁纨凄断曲，织素别离心。掖庭羞改画，长门不惜金。宠移恩稍薄，情疏恨转深。香销翠羽帐，弦断凤凰琴。镜前红粉歇，阶上绿苔侵。谁言掩歌扇，翻作《白头吟》。
【同前】李白
十五入汉宫，花颜笑春红。君王选玉色，侍寝金屏中。荐枕娇夕月，卷衣恋春风。宁知赵飞燕，夺宠恨无穷。沈忧能伤人，绿鬓成霜蓬。一朝不得意，世事徒为空。鹔鹴换美酒，舞衣罢雕龙。寒苦不忍言，为君奏丝桐。肠断弦亦绝，悲心夜忡忡。
【同前】吴少微
城南有怨妇，含怨倚兰丛。自谓二八时，歌舞入汉宫。皇恩数流盼，承幸玉堂中。绿陌黄花催夜酒。锦衣罗袂逐春风。建章西宫焕若神，燕、赵美女二千人。君王厌德不忘新，况群艳冶纷来陈。是时别君不再见，三十三春长信殿。长信重门昼掩关，清房晓帐幽且闲。绮窗虫网氛尘色，文轩莺对桃李颜。天王贵宫不贮老，浩然泪陨今来还。自怜春色转晚暮，试逐佳游芳草路。小腰丽女夺人奇，金鞍少年曾不顾。归来谁为夫，请谢西家妇。莫辞先醉解罗襦。
【明月照高楼】梁·武帝
圆魄当虚闼，清光流思筵。筵思照孤影，凄怨还自怜。台镜早生尘，匣琴又无弦。悲慕屡伤节，离忧亟华年。君如东扶景，妾似西柳烟。相去既路迥，明晦亦殊悬。愿为铜铁辔，以感长乐前。
【同前】唐·雍陶
朗月何高高，楼中帘影寒。一妇独含叹，四坐谁成欢？时节屡已移，游旅杳不还。沧溟傥未涸，妾泪终不干。君若无定云，妾若不动山。云行出山易，山逐云去难。愿为边塞尘，因风委君颜。君颜良洗多，荡妾浊水间。
【长门怨】梁·柳惲
《汉武帝故事》曰：武帝为胶东王时，长公主嫖有女，欲与王婚，景帝未许。后长主还宫，胶东王数岁，长主抱置膝上，问曰： 儿欲得妇否？ 长主指左右长御百馀人；皆云 不用 。指其女问曰： 阿娇好否？ 笑对曰： 好，若得阿娇作妇，当作金屋贮之。 长主乃苦要帝，遂成婚焉。 《汉书》曰： 孝武陈皇后，长公主嫖女也。擅宠骄贵，十馀年而无子，闻卫子夫得幸，几死者数焉，元光五年废居长门宫。 《乐府解题》曰： 长门怨者，为陈皇后作也。后退居长门宫，愁闷悲思，闻司马相如工文章，奉黄金百斤，令为解愁之辞。相如为作《长门赋》，帝见而伤之，复得亲幸。后人因其赋而为《长门怨》也。 
玉壶夜愔愔，应门重且深。秋风动桂树，流月摇轻阴。
绮檐清露溽，网户思虫吟。叹息下兰閤，含愁奏雅琴。
何由鸣晓佩，复得抱宵衾。无复金屋念，岂照长门心。
【同前】费昶
向夕千愁起，自悔何嗟及。愁思且归床，罗襦方掩泣。
绛树摇风软，黄鸟弄声急。金屋贮娇时，不言君不入。
【同前】唐·徐贤妃
旧爱柏梁台，新宠昭阳殿。守分辞方辇，含情泣团扇。
一朝歌舞荣，夙昔诗书贱。颓恩诚已矣，覆水难重荐。
【同前】沈佺期
月皎风冷冷，长门次掖庭。玉阶闻坠叶，罗幌见飞萤。
清露凝珠缀，流尘下翠屏。妾心君未察，愁叹剧繁星。
【同前】吴少微
月出映曾城，孤圆上太清。君王春爱歇，枕席凉风生。
怨咽不能寝，踟蹰步前楹。空阶白露色，百草寒虫鸣。
念昔金房里，犹嫌玉座轻。如何娇所误，长夜泣恩情。
【同前】张修之
长门落景尽，洞房秋月明。玉阶草露积，金屋网尘生。
妾妒今应改，君恩昔未平。寄语临邛客，何时作赋成。
【同前】裴交泰
自闭长门经几秋，罗衣湿尽泪还流。一种蛾眉明月夜，南宫歌管北宫愁。
【同前】刘皂
官殿沉沉月欲分，昭阳更漏不堪闻。珊瑚枕上千行泪，不是思君是恨君。
【同前】袁晖
早知君爱歇，本自无萦妒。谁使恩情深，今来反相误。
愁眠罗帐晓，泣坐金闺暮。独有梦中魂，犹言意如故。
【同前】刘言史
独坐炉边结夜愁，暂时恩去亦难留。手持金箸垂红泪，乱拨寒灰不举头。
【同前二首】李白
天回北斗挂西楼，金屋无人萤火流。月光欲到长门殿，别作深宫一段愁。
桂殿长愁不记春，黄金四屋起秋尘。夜悬明镜青天上，独照长门宫里人。
【同前】李华
弱体鸳鸯荐，啼妆翡翠衾。鸦鸣秋殿晓，人静禁门深。
每忆椒房宠，那堪永巷阴。日惊罗带缓，非复旧来心。
【同前】岑参
君王嫌妾妒，闭妾在长门。舞袖垂新宠，愁眉结旧恩。
绿钱生履迹，红粉湿啼痕。羞被桃花笑，看春独不言。
【同前】齐澣
茕茕孤思逼，寂寂长门夕。妾妒亦非深，君恩那不惜。
携琴就玉阶，调悲声未谐。将心托明月，流影入君怀。
【同前】刘长卿
何事长门闭，珠帘只自垂。月移深殿早，春向后宫迟。
蕙草生闲地，梨花发旧枝。芳菲自恩幸，看却被风吹。
【同前】僧皎然
春风日日闭长门，摇荡春心自梦魂。若遣花开只笑妾，不如桃李正无言。
【同前】卢纶
空宫古廊殿，寒月落斜晖。卧听未央曲，满箱歌舞衣。
【同前】戴叔伦
自忆专房宠，曾居第一流。移恩向何处，暂妒不容收。
夜久丝管绝，月明宫殿秋。空将旧时意，长望凤凰楼。
【同前】刘驾
御泉长绕凤凰楼，只是恩波别处流。闲揲舞衣归未得，夜来砧杵六宫秋。
【同前二首】高蟾
天上何劳万古春，君前谁是百年人。魂销尚愧金炉烬，思起犹惭玉辇尘。
烟翠薄情攀不得，星芒浮艳采无因。可怜明镜来明向，何似恩光朝夕新。
天上凤凰休寄梦，人间鹦鹉旧堪悲。平生心绪无人识，一只金梭万丈丝。
【同前】张祜
日映宫墙柳色寒，笙歌遥指碧云端。珠铅滴尽无心语，强把花枝冷笑看。
【同前二首】郑谷
闲把罗衣泣凤凰，先朝曾教舞霓裳。春来却羡庭花落，得逐晴风出禁墙。
流水君恩共不回，杏花争忍扫成堆。残春未必多烟雨，泪滴闲阶长绿苔。
【同前二首】刘氏媛
雨滴梧桐秋夜长，愁心和雨到昭阳。泪痕不学君恩断，拭却千行更万行。
学画蛾眉独出群，当时人道便承恩。经年不见君王面，花落黄昏空掩门。
【阿娇怨】刘禹锡
望见葳蕤举翠华，试开金屋扫庭花。须臾宫女传来信，云幸平阳公主家。
