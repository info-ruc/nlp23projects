清商乐，一曰清乐。清乐者，九代之遗声。其始即相和三调是也，并汉魏已来旧曲。其辞皆古调及魏三祖所作。自晋朝播迁，其音分散，苻坚灭凉得之，传於前后二秦。及宋武定关中，因而入南，不复存於内地。自时已后，南朝文物号为最盛。民谣国俗，亦世有新声。故王僧虔论三调歌曰： 今之清商，实由铜雀。魏氏三祖，风流可怀。京洛相高，江左弥重。而情变听改，稍复零落。十数年间，亡者将半。所以追馀操而长怀，抚遗器而太息者矣。 后魏孝文讨淮汉，宣武定寿春，收其声伎，得江左所传中原旧曲，《明君》、《圣主》、《公莫》、《白鸠》之属，及江南吴歌、荆楚西声，总谓之清商乐。至於殿庭飨宴，则兼奏之。遭梁、陈亡乱，存者盖寡。及隋平陈得之，文帝善其节奏，曰： 此华夏正声也。 乃微更损益，去其哀怨、考而补之，以新定律吕，更造乐器。因於太常置清商署以管之，谓之 清乐 。开皇初，始置七部乐，清商伎其一也。大业中，炀帝乃定清乐、西凉等为九部。而清乐歌曲有《杨伴》，舞曲有《明君》、《并契》。乐器有钟、磬、琴、瑟、击琴、琵琶、箜篌、筑、筝、节鼓、笙、笛、箫、篪、埙等十五种，为一部。唐又增吹叶而无埙。隋室丧乱，日益沦缺。唐贞观中，用十部乐，清乐亦在焉。至武后时，犹有六十三曲。其后歌辞在者有《白雪》、《公莫》、《巴渝》、《明君》、《凤将雏》、《明之君》、《铎舞》、《白鸠》、《白纻》、《子夜吴声四时歌》、《前溪》、《阿子及欢闻》、《团扇》、《懊憹》、《长史变》、《丁督护》、《读曲》《乌夜啼》、《石城》、《莫愁》、《襄阳》、《栖乌夜飞》、《估客》、《杨伴》、《雅歌骁壶》、《常林欢》、《三洲》、《采桑》、《春江花月夜》、《玉树后庭花》、《堂堂》、《泛龙舟》等三十二曲，《明之君》、《雅歌》各二首，《四时歌》四首，合三十七首。又七曲有声无辞，《上柱》、《凤雏》、《平调》、《清调》、《瑟调》、《平折》、《命啸》，通前为四十四曲存焉。长安已后，朝廷不重古曲，工伎浸缺，能合於管弦者唯《明君》、《杨伴》、《骁壶》、《春歌》、《秋歌》、《白雪》、《堂堂》、《春江花月夜》等八曲。自是乐章讹失，与吴音转远。开元中，刘贶以为宜取吴人，使之传习，以问歌工李郎子。郎子北人，学於江都人俞才生。时声调已失，唯雅歌曲辞，辞曲而音雅。后郎子亡去，清乐之歌遂阙。自周、隋已来，管弦雅曲将数百曲，多用西凉乐。鼓舞曲多用龟兹乐。唯琴工犹传楚、汉旧声及清调。蔡邕五弄，楚调四弄，谓之九弄。雅声独存，非朝廷郊庙所用，胡不载。《乐府解题》曰： 蔡邕云： 清商曲，又有《出郭西门》、《陆地行车》、《夹钟》、《朱堂寝》、《奉法》等五曲，其词不足采著。  
○吴声歌曲
《晋书·乐志》曰： 吴歌杂曲，并出江南。东晋已来，稍有增广。其始皆徒歌，既而被之管弦。盖自永嘉渡江之后，下及梁、陈，咸都建业，吴声歌曲起於此也。 《古今乐录》曰： 吴声歌旧器有篪、箜篌、琵琶，令有笙、筝。其曲有《命啸》吴声游曲半折、六变、八解，《命啸》十解。存者有《乌噪林》、《浮云驱》、《雁归湖》、《马让》，馀皆不传。吴声十曲：一曰《子夜》，二曰《上柱》，三曰《凤将雏》，四曰《上声》，五曰《欢闻》，六曰《欢闻变》，七曰《前溪》，八曰《阿子》，九曰《丁督护》，十曰《团扇郎》，并梁所用曲。《凤将雏》以上三曲，古有歌，自汉至梁不改，今不传。上声以下七曲，内人包明月制舞《前溪》一曲，馀并王金珠所制也。游曲六曲《子夜四时歌》、《警歌》、《变歌》，并十曲中间游田也。半折、六变、八解，汉世已来有之。八解者，古弹、上柱古弹、郑干、新蔡、大治、小治、当男、盛当，梁太清中犹有得者，今不传。又有《七日夜》、《女歌》、《长史变》、《黄鹄》、《碧玉》、《桃叶》、《长乐佳》、《欢好》、《懊恼》、《读曲》，亦皆吴声歌曲也。 
【吴歌三首】
夏口樊城岸，曹公却月戍。但观流水还，识是侬流下。
夏口樊城岸，曹公却月楼。观见流水还，识是侬泪流。
人言荆江狭，荆江定自阔。五两了无闻，风声那得达。
【子夜歌四十二首】晋宋齐辞
《唐书·乐志》曰： 《子夜歌》者，晋曲也。晋有女子名子夜，造此声，声过哀苦。 《宋书·乐志》曰： 晋孝武太元中，琅琊王轲之家有鬼歌子夜，殷允为豫章，豫章侨人庾僧虔家亦有鬼歌子夜。 殷允为豫章亦是太元中，则子夜是此时以前人也。《古今乐录》曰： 凡歌曲终，皆有送声。子夜以持子送曲《凤将雏》以泽雉送曲。 《乐府解题》曰： 后人更为四时行乐之词，谓之《子夜四时歌》。又有《大子夜歌》、《子夜警歌》、《子夜变歌》，皆曲之变也。 
落日出前门，瞻瞩见子度。冶容多姿鬓，芳香已盈路。
芳是香所为，冶容不敢堂。天不夺人愿，故使侬见郎。
宿昔不梳头；丝发被两肩。婉伸郎膝上，何处不可怜。
自从别欢来，奁器了不开。头乱不敢理，粉拂生黄衣。
崎岖相怨慕，始获风云通。玉林语石阙，悲思两心同。
见娘喜容媚，愿得结金兰。空织无经纬，求匹理自难。
始欲识郎时，两心望如一。理丝入残机，何悟不成匹。
前丝断缠绵，意欲结交情。春蚕易感化，丝子已复生。
今夕已欢别，合会在何时？明灯照空局，悠然未有期。
自从别郎来，何日不咨嗟。黄檗郁成林，当奈苦心多。
高山种芙蓉，复经黄檗坞。果得一莲时，流离婴辛苦。
朝思出前门，暮思还后渚。语笑向谁道，腹中阴忆汝。
揽枕北窗卧，郎来就侬嬉。小喜多唐突，相怜能几时。
驻箸不能食，蹇蹇步闱里。投琼著局上，终日走博子。
郎为傍人取，负侬非一事。摛门不安横，无复相关意。
年少当及时，嗟跎日就老。若不信侬语，但看霜下草。
绿揽迮题锦，双裙今复开。已许腰中带，谁共解罗衣。
常虑有贰意，欢今果不齐。枯鱼就浊水，长与清流乖。
欢愁侬亦惨，郎笑我便喜。不见连理树，异根同条起。
感欢初殷勤，叹子后辽落。打金侧玳瑁，外艳里怀薄。
别后涕流连，相思情悲满。忆子腹糜烂，肝肠尺寸断。
道近不得数，遂致盛寒违。不见东流水。何时复西归。
谁能思不歌，谁能饥不食。日冥当户倚，惆怅底不亿。
揽裙未结带，约眉出前窗。罗裳易飘飏，小开骂春风。
举酒待相劝，酒还杯亦空。愿因微觞会，心感色亦同。
夜觉百思缠，忧叹涕流襟。徒怀倾筐情，郎谁明侬心。
侬年不及时，其於作乖离。素不如浮萍，转动春风移。
夜长不得眠，转侧听更鼓。无故欢相逢，使侬肝肠苦。
欢从何处来？端然有忧色。三唤不一应，有何比松柏？
念爱情慊慊，倾倒无所惜。重帘持自鄣，谁知许厚薄。
气清明月朗，夜与君共嬉。郎歌妙意曲，侬亦吐芳词。
惊风急素柯，白日渐微濛。郎怀幽闺性，侬亦恃春容。
夜长不得眠，明月何灼灼。想闻散唤声，虚应空中诺。
人各既畴匹，我志独乖违。风吹冬帘起，许时寒薄飞。
我念欢的的，子行由豫情。雾露隐芙蓉，见莲不分明。
侬作北辰星，千年无转移。欢行白日心，朝东暮还西。
怜欢好情怀，移居作乡里。桐树生门前，出入见梧子。
遣信欢不来，自往复不出。金铜作芙蓉，莲子何能实。
初时非不密，其后日不如。回头批栉脱，转觉薄志疏。
寝食不相忘，同坐复俱起。玉藕金芙蓉，无称我莲子。
恃爱如欲进，含羞未肯前。口朱发艳歌，玉指弄娇弦。
朝日照绮钱，光风动纨素。巧笑蒨两犀，美目扬双蛾。
○子夜四时歌七十五首晋宋齐辞
【春歌二十首】
春风动春心，流目瞩山林。山林多奇采，阳鸟吐清音。
绿荑带长路，丹椒重紫茎。流吹出郊外，共欢弄春英。
光风流月初，新林锦花舒。情人戏春月，窈窕曳罗裾。
妖冶颜荡骀，景色复多媚。温风入南牖，织妇怀春意。
碧楼冥初月，罗绮垂新风。含春未及歌，桂酒发清容。
杜鹃竹里鸣，梅花落满道。燕女游春月，罗裳曳芳草。
朱光照绿苑，丹华粲罗星。那能闺中绣，独无怀春情。
鲜云媚朱景，芳风散林花。佳人步春苑，绣带飞纷葩。
罗裳迮红袖，玉钗明月珰。冶游步春露，艳觅同心郎。
春林花多媚，春鸟意多哀。春风复多情，吹我罗裳开。
新燕弄初调，杜鹃竞晨鸣。画眉忘注口，游步散春情。
梅花落已尽，柳花随风散。叹我当春年，无人相要唤。
昔别雁集渚，今还燕巢梁。敢辞岁月久，但使逢春阳。
春园花就黄，阳池水方渌。酌酒初满杯，调弦始终曲。
娉婷扬袖舞，阿那曲身轻。照灼兰光在，容冶春风生。
阿那曜姿舞，透迤唱新歌。翠衣发华洛，回情一见过。
明月照桂林，初花锦绣色。谁能不相思，独在机中织。
崎岖与时竞，不复自顾虑。春风振荣林，常恐华落去。
思见春花月，含笑当道路。逢侬多欲擿，可怜持自误。
自从别欢后，叹音不绝响。黄檗向春生，苦心随日长。
【夏歌二十首】
高堂不作壁，招取四面风。吹欢罗裳开，动侬含笑容。
反覆华簟上，屏帐了不施。郎君未可前，等我整容仪。
开春初无欢，秋冬更增凄。共戏炎暑月，还觉两情谐。
春别犹春恋，夏还情更久。罗帐为谁褰，双枕何时有？
叠扇放床上，企想远风来。轻袖拂华妆，窈窕登高台。
含桃已中食，郎赠合欢扇。深感同心意，兰室期相见。
田蚕事已毕，思妇犹苦身。当暑理絺服，持寄与行人。
朝登凉台上，夕宿兰池里。乘月采芙蓉，夜夜得莲子。
暑盛静无风，夏云薄暮起。携手密叶下，浮瓜沉朱李。
郁蒸仲暑月，长啸出湖边。芙蓉始结叶，花艳未成莲。
适见戴青幡，三春已复倾。林鹊改初调，林中夏蝉鸣。
春桃初发红，惜色恐侬擿。朱夏花落去，谁复相寻觅。
昔别春风起，今还夏云浮。路遥日月促，非是我淹留。
青荷盖渌水，芙蓉葩红鲜。郎见欲采我，我心欲怀莲。
四周芙蓉池，朱堂敝无壁。珍簟镂玉床，缱绻任怀适。
赫赫盛阳月，无侬不握扇。窈窕瑶台女，冶游戏凉殿。
春倾桑叶尽，夏开蚕务毕。昼夜理机縳，知欲早成匹。
情知三夏熬，今日偏独甚。香巾拂玉席，共郎登楼寝。
轻衣不重彩，飙风故不凉。三伏何时过，许侬红粉妆。
盛暑非游节，百虑相缠绵。泛舟芙蓉湖，散思莲子间。
【秋歌十八首】
风清觉时凉，明月天色高。佳人理寒服，万结砧杵劳。
清露凝如玉，凉风中夜发。情人不还卧，冶游步明月。
鸿雁搴南去，乳燕指北飞。征人难为思，愿逐秋风归。
开窗秋月光，灭烛解罗裳。合笑帷幌里，举体兰蕙香。
適忆三阳初，今已九秋暮。追逐泰始乐，不觉华年度。
飘飘初秋夕，明月耀秋辉。握腕同游戏，庭含媚素归。
秋夜凉风起，天高星月明。兰房竞妆饰，绮帐待双情。
凉秋开窗寝，斜月垂光照。中宵无人语，罗幌有双笑。
金风扇素节，玉露凝成霜。登高去来雁，惆怅客心伤。
草木不常荣，憔悴为秋霜。今遇泰始世，年逢九春阳。
自从别欢来，何日不相思。常恐秋叶零，无复莲条时。
掘作九州池，尽是大宅里。处处种芙蓉，婉转得莲子。
初寒八九月，独缠自络丝。寒衣尚未了，郎唤侬底为？
秋爱两两雁，春感双双燕。兰鹰接野鸡，雉落谁当见？
仰头看桐树，桐花特可怜。愿天无霜雪，梧子解千年。
白露朝夕生，秋风凄长夜。忆郎须寒服，乘月捣白素。
秋夜入窗里，罗帐起飘飏。仰头看明月，寄情千里光。
别在三阳初，望还九秋暮。恶见东流水，终年不西顾。
【冬歌十七首】
渊冰厚三尺，素雪覆千里。我心如松柏，君情复何似？
涂涩无人行，冒寒往相觅。若不信侬时，但看雪上迹。
寒鸟依高树，枯林鸣悲风。为欢憔悴尽，那得好颜容。
夜半冒霜来，见我辄怨唱。怀冰闇中倚，已寒不蒙亮。
蹑履步荒林，萧索悲人情。一唱泰始乐，沽草衔花生。
昔别春草绿，今还墀雪盈。谁知相思老，玄鬓白发生。
寒云浮天凝，积雪冰川波。连山结玉岩，修庭振琼柯。
炭炉却夜寒，重抱坐叠褥。与郎对华榻，弦歌秉兰烛。
天寒岁欲暮，朔风舞飞雪。怀人重衾寝，故有三夏热。
冬林叶落尽，逢春已复曜。葵藿生谷底，倾心不蒙照。
朔风洒霰雨，绿池莲水结。愿欢攘皓腕，共弄初落雪。
严霜白草木，寒风昼夜起。感时为欢叹，霜鬓不可视。
何处结同心，西陵柏树下。晃荡无四壁，严霜冻杀我。
白雪停阴冈，丹华耀阳林。何必丝与竹，山水有清音。
未尝经辛苦，无故强相矜。欲知千里寒，但看井水冰。
果欲结金兰，但看松柏林。经霜不堕地，岁寒无异心。
适见三阳日，寒蝉已复鸣。感时为欢叹，白发绿鬓生。
○子夜四时歌七首】梁·武帝
【春歌】
兰叶始满地，梅花已落枝。持此可怜意，摘以寄心知。
【夏歌三首】
江南莲花开，红光复碧水。色同心复同，藉异心无异。
闺中花如绣，帘上露如珠。欲知有所思，停织复踟蹰。
含桃落花日，黄鸟营飞时。君住马已疲，妾去蚕已饥。
【秋歌二首】
绣带合欢结，锦衣连理文。怀情入夜月，含笑出朝云。
当信抱梁期，莫听回风音。镜上两入髻，分明无两心。
【冬歌】
寒闺动黻帐，密筵重锦席。卖眼拂长袖，含笑留上客。
○子夜四时歌八首】王金珠
【春歌三首】
朱日光素水，黄华映白雪。折梅待佳人，共迎阳春月。
阶上香入怀，庭中花照眼。春心郁如此，情来不可限。
吹漏不可停，断弦当更续。俱作双思引，共奏同心曲。
【夏歌二首】
玉盘贮朱李，金杯盛白酒。本欲持自亲。复恐不甘口。
垂帘倦烦热，卷幌乘清阴。风吹合欢帐，直动相思琴。
【秋歌二首】
叠素兰房中，劳情桂杵侧。朱颜润红粉，香汗光玉色。
紫茎垂玉露，绿叶落金樱。著锦如言重，衣罗始觉轻。
【冬歌】
寒闺周黼帐，锦衣连理文。怀情入夜月，含笑出朝云。
