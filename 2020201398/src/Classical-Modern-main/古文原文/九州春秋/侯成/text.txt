初，布骑将侯成遣客牧马十五匹，客悉驱马去，向沛城，欲归刘备。成自将骑逐之，悉得马还。诸将合礼贺成，成酿五六斛酒，猎得十余头猪，未饮食，先持半猪、五斗酒自入诣布前，跪言： 间蒙将军恩，逐得所失马，诸将来相贺，自酿少酒，猎得猪，未敢饮食，先奉上微意。 布大怒曰： 布禁酒，卿酿酒，诸将共饮作兄弟，共谋杀布邪？ 成大惧而去，弃所酿酒，还诸将礼。由是自疑，会太祖围下邳，成遂领众降。
