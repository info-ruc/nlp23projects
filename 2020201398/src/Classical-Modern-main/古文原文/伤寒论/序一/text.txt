夫《伤寒论》，盖祖述大圣人之意，诸家莫其论拟，故晋皇甫谧序《甲乙针经》云：伊尹以元圣之才撰用《神农本草》，以为《汤液》。汉张仲景论广《汤液》为十数卷，用之多验。近世太医令王叔和撰次仲景遗论甚精，皆可施用。是仲景本伊尹之法，伊尹本神农之经，得不谓祖述大圣人之意乎？张仲景，《汉书》无传，见《名医录》，云南阳人，名机，仲景乃其字也。举考(孝)廉，官至长沙太守。始受术于同郡张伯祖，时人言识用精微，过其师。所着论，其言精而奥，其法简而详，非浅闻寡见者所能及。
自仲景于今八百馀年，惟王叔和能学之，其间如葛洪、陶景、胡洽、徐之才、孙思邈辈，非不才也，但各自名家而不能修明之。
开宝中，节度使高继冲曾编录进上，其文理舛错，未尝考正。历代虽藏之书府，亦阙于雠校。是使治病之流，举天下无或知者。
国家诏儒臣校正医书，臣奇续被其选。以为百病之急，无急于伤寒，今先校定张仲景《伤寒论》十卷，总二十二篇证，外合三百九十七法，除复重，定有一百一十二方，金请颁行。太子右赞善大夫臣高保衡、尚书屯田员外郎臣孙奇、尚书司封郎中秘阁校理臣林亿等谨上《注解伤寒论》序。
