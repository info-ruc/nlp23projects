夫前圣有作，后必有继而述之者，则其教乃得着于世矣。
医之道，源自炎黄，以至神之妙，始兴经方。继而伊尹以元圣之才撰成《汤液》，俾黎庶之疾疚咸遂蠲除，使万代之生灵普蒙拯济。后汉张仲景又广《汤液》为《伤寒卒病论》十数卷，然后医方大备，兹先圣后圣，若合符节。至晋太医令王叔和，以仲景之书，撰次成叙，得为完帙。昔人以仲景方一部为众方之祖，盖能继述先圣之所作，迄今千有馀年，不坠于地者，又得王氏阐明之力也。《伤寒论》十卷，其言精而奥，其法简而详，非寡闻浅见所能赜究。后虽有学者，又各自名家，未见发明。仆忝医业，自幼徂老，耽味仲景之书五十馀年矣，虽粗得其门而近升乎堂，然未入于室，常为之慊然。昨者，邂逅聊摄成公，议论该博，术业精通而有家学，注成《伤寒》十卷，出以示仆。其三百九十七法之内，分析异同，彰明隐奥，调陈脉理，区别阴阳，使表里以昭然，俾汗下而灼见。百一十二方之后，通明名号之由，彰显药性之主，十剂轻重之攸分，七精制用之斯见，别气味之所宜，明补泻之所适，又皆引《内经》，旁牵众说，方法之辨，莫不允当，实前贤所未言，后学所未识，是得仲景之深意者也。昔所谓慊然者，今悉达其奥矣！亲觌其书，诚难默默，不揆荒芜，聊序其略。时甲子中秋日洛阳严器之序。
