六日。过荆门、十二碚，皆高崖绝壁，崭岩突兀，则峡中之险可知矣。过碚，望五龙及鸡笼山，嵯峨正如夏云之奇峯。荆门者，当以险固得名。碚上有石穴，正方，高可通人，俗谓之荆门，则妄也。晚至峡州，泊至喜亭下。峡州在唐为硖州，后改峡，而印文则为陕州。元丰中，郎官何洵直建言，陕与陜相乱，请改铸印文从山。事下少府监，而监丞欧阳发言，湖北之陕州，从阜从夹，（夹从两入。）陜西之陜州，从阜从夹，（夹从两人。）偏旁不同，本不相乱，恐四方谓少府监官皆不识字。当时朝士之议皆是发，而卒从洵直言改铸云。《至喜亭记》，欧阳公撰，黄鲁直书。
七日。见知州右朝奉大夫叶安行字履道。以小舟游西山甘泉寺，竹桥石磴，甚有幽趣，有静练、洗心二亭，下临江，山颇疎豁。法堂之右，小径数十步，至一泉，曰孝妇泉，谓姜诗妻庞氏也。泉上亦有庞氏祠，然欧阳文忠公不以为信，故其诗曰： 丛祠已废姜祠在，事迹难寻楚语讹。 又此篇首章云： 江上孤峯蔽绿萝。 初读之，但谓孤峯蒙藤萝耳，及至此，乃知山下为绿萝溪也。又至汉景帝庙及东山寺，景帝不知何以有庙于此。欧阳公为令时，有祈雨文，在集中。东山寺，亦见欧阳公诗，距望京门五里。寺外一亭，临小池，有山如屏环之，颇佳。亭前冬青及柏，皆百余年物。遂至夷陵县，见县令左从政郎胡振。厅事东至喜堂，郡守朱虞部为欧阳公所筑者，已焚坏。柱础尚存，规模颇雄深。又东，则祠堂，亦简陋，肖像殊不类，可叹。厅事前一井，相传为欧阳公所浚，水极甘寒，为一郡之冠。井旁一柟，合抱，亦传为公手植。晚，郡集于楚塞楼，遍历尔雅台、锦嶂亭。亭前海棠二本，亦百年物。尔雅台者，图经以为郭景纯注《尔雅》于此。又有绛雪亭，取欧阳公《千叶红梨》诗，而红梨已不存矣。
八日。五鼓尽，解船，过下牢关。夹江千峯万嶂，有竞起者，有独拔者，有崩欲压者，有危欲坠者，有横裂者，有直坼者，有凸者，有洼者，有罅者，奇怪不可尽状。初冬草木皆青苍不雕，西望重山如阙，江出其间，则所谓下牢溪也。欧阳文忠公有《下牢律》诗云： 入峡水渐曲，转滩山更多。 即此也。系船与诸子及证师登三游洞，蹑石磴二里，其险处不可着脚。洞大如三间屋，有一穴通人过，然阴黑峻险尤可畏。缭山腹，偃偻自岩下，至洞前，差可行。然下临溪潭，石壁十余丈，水声恐人。又一穴，后有壁，可居。锺乳岁久，垂地若柱，正当穴门。上有刻云： 黄大临、弟庭坚，同辛纮子大方，绍圣二年三月辛亥来游。 旁石壁上刻云： 景佑四年七月十日，夷陵欧阳永叔。 下缺一字。又云 判官丁 ，下又缺数字。丁者，宝臣也，字符珍。今丁字下二字，亦髣髴可见，殊不类元珍字。又永叔但曰夷陵，不称令。洞外溪上又有一崩石偃仆，刻云： 黄庭坚、弟叔向、子相、侄檠同道人唐履来游，观辛亥旧题，如梦中事也。建中靖国元年三月庚寅。 按鲁直初谪黔南，以绍圣二年过此，岁在乙亥，今云辛亥者误也。泊石牌峡。石穴中，有石如老翁持鱼竿状，略无少异。
九日。微雪，过扇子峡。重山相掩，政如屏风扇，疑以此得名。登虾蟆碚，《水品》所载第四泉是也。虾蟆在山麓，临江，头鼻吻颔绝类，而背脊疱处尤逼真。造物之巧，有如此者。自背上深入，得一洞穴，石色绿润，泉泠泠有声，自洞出，垂虾蟆口鼻间，成水帘入江。是日极寒，岩岭有积雪，而洞中温然如春。碚洞相对稍西，有一峯，孤起侵云，名天柱峯。自此山势稍平，然江岸皆大石堆积，弥望正如浚渠积土状。晚次黄牛庙，山复高峻。村人来卖茶菜者甚众，其中有妇人，皆以青斑布帕首，然颇白晰，语音亦颇正。茶则皆如柴枝草叶，苦不可入口。庙曰灵感，神封嘉应保安侯，皆绍兴以来制书也。其下即无义滩，乱石塞中流，望之可畏。然舟过乃不甚觉，盖操舟之妙也。传云，神佐夏禹治水有功，故食于此。门左右各一石马，颇卑小，以小屋覆之。其右马无左耳，盖欧阳公所见也。庙后丛木，似冬青而非，莫能名者。落叶有黑文，类符篆，叶叶不同，儿辈亦求得数叶。欧诗刻石庙中。又有张文忠一赞，其词曰： 壮哉黄牛，有大神力。辇聚巨石，百千万亿。剑戟齿牙，磥硊江侧。壅激波涛，险不可测。威胁舟人，骇怖失色。刲羊酾酒，千载庙食。 张公之意，似谓神聚石壅流以胁人求祭飨。使神之用心果如此，岂能巍然庙食千载乎？盖过论也。夜，舟人来告，请无击更鼓，云庙后山中多虎，闻鼓则出。
十日。早，以特豕、壶酒，祭灵感庙，遂行。过鹿角、虎头、史君诸滩，水缩已三之二，然湍险犹可畏。泊城下，归州秭归县界也。与儿曹步沙上，回望，正见黄牛峡。庙后山如屏风迭，嵯峨插天，第四迭上，有若牛状，其色赤黄。前有一人，如着帽立者。昨日及今早，云冒山顶，至是始见之。因至白沙市慈济院，见主僧志坚，问地名城下之由。云院后有楚故城，今尚在，因相与访之。城在一冈阜上，甚小。南北有门，前临江水，对黄牛峡。城西北一山，蜿蜓回抱，山上有伍子胥庙。大抵自荆以西，子胥庙至多。城下多巧石，如灵壁、湖口之类。
十一日。过达洞滩。滩恶，与骨肉皆乘轿陆行过滩。滩际多奇石，五色粲然可爱，亦或有文成物象及符书者。犹见黄牛峡庙后山。太白诗云： 三朝上黄牛，三暮行太迟。三朝又三暮，不觉鬓成丝。 欧阳公云： 朝朝暮暮见黄牛，徒使行人过此愁。山高更远望犹见，不是黄牛滞客舟。 盖谚谓： 朝见黄牛，暮见黄牛。三朝三暮，黄牛如故。 故二公皆及之。欧阳公自荆渚赴夷陵，而有下牢、三游及虾蟆碚、黄牛庙诗者，盖在官时来游也。故《忆夷陵山》诗云： 忆尝只吏役，巨细悉经觏。 其后又云： 荒烟下牢戍，百仭塞溪漱。虾蟆喷水帘，甘液胜饮酎。 亦尝到黄牛泊舟听猨狖也。晚泊马肝峡口。两山对立，修耸摩天，略如庐山。江岸多石，百丈萦绊，极难过。夜小雨。
十二日。早，过东滩，入马肝峡。石壁高绝处，有石下垂如肝，故以名峡。其傍又有狮子岩，岩中有一小石，蹲踞张颐，碧草被之，正如一青狮子。微泉泠泠，自岩中出，舟行急，不能取尝，当亦佳泉也。溪上又有一峯孤起，秀丽略如小孤山。晚抵新滩，登岸宿新安驿。夜雪。
十三日。舟上新滩，由南岸上。及十七八，船底为石所损，急遣人往拯之，仅不至沉。然锐石穿船底，牢不可动，盖舟人载陶器多所致。新滩两岸，南曰官漕，（平声。）北曰龙门。龙门水尤湍急，多暗石，官漕差可行，然亦多锐石，故为峡中最险处，非轻舟无一物，不可上下。舟人冒利，以至此，可为戒云。游江渎北庙，庙正临龙门。其下石罅中，有温泉，浅而不涸，一村赖之。妇人汲水，皆背负一全木盎，长二尺，下有三尺，至泉旁，以杓挹水，及八分，即倒坐旁石，束盎背上而去。大抵峡中负物率着背，又多妇人，不独水也。有妇人负酒卖，亦如负水状，呼买之，长跪以献。未嫁者，率为同心髻，高二尺，插银钗至六只，后插大象牙梳，如手大。
十四日。留驿中。晚，以小舟渡江南，登山，至江渎南庙。新修未毕，有一碑，前进士曾华旦撰。言：因山崩石壅，成此滩，害舟不可计，于是着令，自十月至二月禁行舟。知归州尚书都官员外郎赵诚闻于朝，疏凿之，用工八十日，而滩害始去，皇佑三年也。盖江绝于天圣中，至是而复通。然滩害至今未能悉去，若乘十二月、正月水落石尽出时，亦可并力尽镵去锐石。然滩上居民，皆利于败舟，贱卖板木，及滞留买卖，必摇沮此役。不则赂石工，以为石不可去。须断以必行，乃可成。又舟之所以败，皆失于重载。当以大字刻石置驿前，则过者必自惩创。二者皆不可不讲，当以告当路者。
十五日。舟人尽出所载，始能挽舟过滩。然须修治，遂易舟。离新滩，过白狗峡，泊舟兴山口。肩舆游玉虚洞。去江岸五里许，隔一溪，所谓香溪也。源出昭君村，水味美，录于《水品》，色碧如黛。呼小舟以渡，过溪，又里余，洞门小才袤丈。既入，则极大可容数百人，宏敞壮丽，如入大宫殿中。有石成幢盖、幡旗、芝草、竹笋、仙人、龙、虎、鸟兽之属，千状万态，莫不逼真。其绝异者，东石正圆如日，西石半规如月，予平生所见岩窦，无能及者。有熙宁中谢师厚、岑岩起题名，又有陈尧咨所作记，叙此洞本末，云唐天宝中，猎者始得之。比归，已夜，风急不可秉烛炬，然月明如昼，儿曹与全师皆杖策相从，殊不觉崖谷之险也。
十六日。到归州，见知州右奉议郎贾选子公、通判左朝奉郎陈端彦民瞻。馆于报恩光孝寺，距城一里许，萧然无僧。归之为州，才三四百家，负卧牛山，临江。州前即人鲊瓮。城中无尺寸平土，滩声常如暴风雨至。隔江有楚王城，亦山谷间，然地比归州差平。或云，楚始封于此。《山海经》：夏启封孟除于丹阳城；郭璞注云在秭归县南。疑即此也。然《史记》：成王封熊绎于丹阳；裴骃乃云在枝江。未详孰是。
十七日。郡集于望洋堂玩芳亭，亦皆沙石荦确之地。贾守云：州仓岁收秋夏二料，麦、粟、秔米，共五千余石，仅比吴中一下户耳。
十八日。初得艬船，差小，然底阔而轻，于上滩为便。
十九日。郡集于归乡堂。欲以是晚行，不果。访宋玉宅，在秭归县之东，今为酒家。旧有石刻 宋玉宅 三字，近以郡人避太守家讳，去之。或遂由此失传，可惜也。
二十日。早，离归州，出巫峯门，过天庆观，少留。观唐天宝元年碑，载明皇梦老子事，巴东大守刘瑫所立。字画颇清逸，碑侧题当时郡官吏胥姓名，字亦佳。又有周显德中荆南判官孙光宪为知归州高从让所立碑。从让，盖南平王家子弟。光宪亦知名，国史有事迹。盖五代时归、峡皆隶荆渚也。殿前有柏，数百年物。观下即咤滩，乱石无数。饭于灵泉寺。遂登舟过业滩，亦名滩也。水落舟轻，俄顷遂过。
二十一日。舟中望石门关，仅通一人行，天下至险也。晚泊巴东县。江山雄丽，大胜秭归。但井邑极于萧条，邑中才百余户，自令廨而下，皆茅茨，了无片瓦。权县事秭归尉右迪功郎王康年、尉兼主簿右迪功郎杜德先来，皆蜀人也。谒寇莱公祠堂，登秋风亭，下临江山。是日重阴微雪，天气飂飘。复观亭名，使人怅然，始有流落天涯之叹。遂登双柏堂、白云亭。堂下旧有莱公所植柏，今已槁死。然南山重复，秀丽可爱。白云亭则天下幽奇绝境，羣山环拥，层出间见，古木森然，往往二三百年物。栏外双瀑泻石涧中，跳珠溅玉，冷入人骨。其下是为慈溪，奔流与江会。予自吴入楚，行五千余里，过十五州，亭榭之胜，无如白云者，而止在县廨听事之后。巴东了无一事，为令者可以寝饭于亭中，其乐无涯。而阙令，动辄二三年无肯补者，何哉？
二十二日。发巴东，山益奇怪，有夫子洞者，一窦在峭壁绝高处，人迹所不可至，然髣髴若有栏楯，不知所谓夫子者何也。过三分泉，自山窦中出，止两派。俗云，三派有年，两派中熟，一派或绝流饥馑。泊疲石。夜雨。
二十三日。过巫山凝真观，谒妙用真人祠。真人，即世所谓巫山神女也。祠正对巫山，峯峦上入霄汉，山脚直插江中。议者谓太华、衡庐，皆无此奇。然十二峯者，不可悉见。所见八、九峯，惟神女峯最为纤丽奇峭，宜为仙真所托。祝史云，每八月十五夜月明时，有丝竹之音，往来峯顶，山猿皆鸣，达旦方渐止。庙后山半，有石坛平旷。传云夏禹见神女，授符书于此。坛上观十二峯，宛如屏障。是日，天宇晴霁，四顾无纤翳，惟神女峯上有白云数片，如鸾鹤翔舞裴徊，久之不散，亦可异也。祠旧有乌数百，送迎客舟，自唐夔州刺史李贻诗已云 羣乌幸胙余 矣。近干道元年，忽不至。今绝无一乌，不知其故。泊清水洞。洞极深，后门自山后出，但黮暗，水流其中，鲜能入者。岁旱祈雨颇应。权知巫山县左文林郎冉徽之、尉右迪功郎文庶几来。
二十四日。早，抵巫山。县在峡中，亦壮县也。市井胜归、峡二郡。隔江南陵山极高大，有路如线，盘屈至绝顶，谓之一百八盘，盖施州正路。黄鲁直诗云： 一百八盘携手上，至今归梦饶羊肠。 即谓此也。县廨有故铁盆，底锐似半瓮状，极坚厚，铭在其中，盖汉永平中物也。缺处铁色光黑如佳漆，字画淳质可爱玩。有石刻鲁直作《盆记》，大略言：建中靖国元气，予弟叔向嗣直，自涪陵尉摄县事。予起戎州，来寓县廨。此盆旧以种莲，余洗涤乃见字云。游楚故离宫，俗谓之细腰宫。有一池，亦当时宫中燕游之地，今烟没略尽矣。三面皆荒山，南望江山奇丽。又有将军墓，东晋人也。一碑在墓后，跌陷入地，碑倾前欲压，字才半存。
二十五日。晡后，至大溪口泊舟。出美梨，大如升。
二十六日。发大溪口，入瞿唐峡。两壁对耸，上入霄汉，其平如削成。仰视天，如疋练然。水已落，峡中平如油盎。过圣姥泉，盖石上一罅，人大呼于旁，则泉出，屡呼则屡出，可怪也。晚至瞿唐关，唐故夔州，与白帝城相连。杜诗云： 白帝夔州各异城。 盖言难辨也。关西门正对灔滪堆。堆，碎石积成，出水数十丈。土人云： 方夏秋水涨时，水又高于堆数十丈。 肩舆入关，谒白帝庙，气象甚古，松柏皆数百年物。有数碑，皆孟蜀时所立。庭中石笋，有黄鲁直建中靖国元年题字。又有越公堂，隋杨素所创，少陵为赋诗者，已毁。今堂近岁所筑，亦甚宏壮。自关而东，即东屯，少陵故居也。
二十七日。早，至夔州。州在山麓沙上，所谓鱼复永安宫也。宫今为州仓，而州治在宫西北，甘夫人墓西南，景德中转运使丁谓、薛颜所徙。比白帝颇平旷，然失关险，无复形势。在瀼之西，故一曰瀼西。土人谓山间之流通江者曰瀼云。州东南有八阵碛，孔明之遗迹，碎石行列如引绳。每岁江涨，碛上水数十丈，比退，阵石如故。
