赏罚之政，谓赏善罚恶也。赏以兴功，罚以禁奸，赏不可不平，罚不可以不均。赏赐知其所施，则勇士知其所死；刑罚知其所加，则邪恶知其所畏。故赏不可虚施，罚不可妄加，赏虚施则劳臣怒，罚妄加则直士恨，是以羊羹有不均之害，楚王有信谗之败。夫将专持生杀之威，必生可杀，必杀可生，忿怒不详，赏罚不明，教令不常，以私为公，此人国之五危也，赏伐不明，教令有不从，必杀可生，众奸不禁；必生可杀，士卒散亡；忿怒不详，威武不行，赏罚不明，下不劝功；政教不当，法令不从；以私为公，人有二心。故众奸不禁，则不可久，士卒散亡，其众必寡；威武不行，见敌不起；下不劝工，上无强辅；法令不从，事乱不理，人有二心，其国危殆。故防奸以政，救奢以俭，忠直可使理狱，廉平可使赏赐。赏罚不曲，则人死服。路有饥人，厩有肥马，可谓亡人而自存，薄人而自厚。故人君先募而后赏，先令而后诛，则人亲附，畏而爱之，不令而行。赏罚不正，则忠臣死於非罪，而邪臣死於非功。赏赐不避怨仇，则齐桓得管仲之力；诛罚不避亲戚，则周公有杀地之名。书云： 无偏无党，王道荡荡，无党无偏，王道平平。 此之谓也。
