《易》曰：雷屯君子以经纶孟子曰：天下溺援之以道其创业之谓乎！神农以前为而不有功成不居故无得而称焉炎帝下衰诸侯放恣蚩尤贪暴害於有众黄帝修德治兵顺天行罚诸侯百姓咸所欣戴遂应土德之运而有天下非夫聪明睿智神武而不杀者其孰能与於此商周开基其义益显汤诰曰：有夏昏德民坠涂炭天乃锡王勇知表正万邦泰誓曰：予有臣三千惟一心罪贯盈天命诛之故云：为渊驱鱼者獭也。为丛驱爵者也。为汤武驱民者桀与纣也。汉魏以降豪杰并驰莫不英谋沈断雄图远驭乘时以建义任能以协力拨乱反正与民休息天人合符乃膺大宝有以知天造草昧王业之艰难也。
黄帝初受国於有熊氏轩辕之丘因以为名轩辕之时神农氏世衰（易称庖牺氏没神农氏作是为炎帝教民耕农故号曰：神农）诸侯相侵伐暴虐百姓而神农氏弗能征，於是轩辕乃习用干戈以征不享诸侯咸来宾从而蚩尤最为暴莫能伐（蚩尤古天子孔子三朝记曰：蚩尤庶人之贪者）炎帝欲侵诸侯诸侯咸归轩辕轩辕乃修德振兵治五气（五行之气）五种（树也。诗云：之荏菽《周礼》曰：宜五种郑玄曰：五种黍稷菽麦稻也。）抚万民度四方（度四方而安抚之）教熊罴貔貅貙虎以与炎帝战於阪泉之野（阪泉地名也。在上谷）三战然後得其志蚩尤作乱不用帝命，於是黄帝乃徵师诸侯与蚩尤战於涿鹿之野（涿鹿山名在涿郡。又曰：在上谷）遂禽杀蚩尤（皇览曰：蚩尤蒙在东平郡寿张县阚乡城中高七丈民尝十月祀之有赤气出如疋绛帛名为蚩尤旗肩髀蒙在山阳郡钜野县重聚大小与阚蒙等传言黄帝与蚩尤战于涿鹿之野黄帝杀之身体异处故别葬之）而诸侯咸尊轩辕为天子代神农氏是为黄帝天下有不顺者黄帝从而征之平者去之披山通道（披他本一作陂字盖当为诐诐者旁其边之谓也。披语成合今世然古今不必同也。）未尝宁居东至于海登丸山（丸作凡在琅琊朱虚县）及岱宗西至於空峒（山名在陇右）登鸡头南至于江登熊湘（南伐至于召陵登熊山湘山在长沙益阳县）北逐荤粥（匈奴《传》曰：唐虞以上有土戎猃狁荤粥居於北蛮）合符釜山而邑于涿鹿之阿迁徙往来无尝处以师兵为营卫。
帝舜年二十以孝闻三十而尧问可用者四岳咸荐舜曰：可，於是尧乃以二女妻舜以观其内使九男与处以观其外舜居妫内行弥谨尧二女不敢以贵骄事舜亲戚甚有妇道尧九男皆益笃一年而所居成聚二年成邑三年成都尧乃试舜五典百官皆治昔高阳氏有才子八人（苍舒颓敳戭大临尨降庭坚仲容叔达）世得其利谓之八凯（凯和也。）高辛氏有才子八人（伯奋仲堪叔献季仲伯虎仲熊叔豹季）世谓之八元（元善也。）此十六族者世济其美不陨其名至於尧尧未能举舜举八凯使主后土（君治九土之宜）以揆百事莫不时序举八元使布五教於四方父义母慈兄友弟恭子孝内平外成昔帝鸿氏有不才子（帝鸿黄帝也。不才其苗裔兜也。）掩义隐贼好行凶慝天下谓之浑沌少氏（金天氏也。）有不才子毁信恶忠崇饰恶言天下谓之穷奇（谓共工氏也。其行穷而好奇）颛顼氏有不才子不可教训不知话言天下谓之杌（杌顽凶无俦匹之貌谓鲧也。）此三族世忧之至于尧尧未能去缙氏（姜姓炎帝之苗裔也。）有不才子贪於饮食冒于货贿天下谓之饕餮天下恶之比之四凶舜宾于四门乃流四凶之族迁于四裔（四裔之地去王城四千里）以御魑魅（魑魅人面兽身四足好惑人山林异气所生以为人害），於是四门辟言毋凶人也。舜入於大麓烈风雷雨不迷尧乃知舜之足授天下使舜摄行天子政巡狩尧三年丧毕让尧子丹朱而天下归舜遂践天子位。
夏禹初为司空与益后稷奉帝尧命命诸侯百姓兴人徒以傅土（傅作敷土也。）行山表木定高山大川（定其差秩祀礼所视也。名山大川五岳四凟之属）禹伤先人父鲧功之不成受诛（鲧治水九年而功弗成舜殛之）乃劳身焦思居外十三年过家门不敢入陆行乘车水行乘船泥行乘橇（橇或作形如箕行泥上）山行乘輂（一作桥谓以铁如锥头长半寸施之履下以上山不蹉跌也。）左准绳右规矩（左右言常用也。）载四时（所行不违四时之宜也。）以开九州通九道陂九泽度九山令益予众庶稻可种卑湿命后稷予众庶难得之食食少调有馀相给以均诸侯禹乃行相地宜所有以贡及山川之便利东渐於海西被于流沙朔南暨（朔北方也。）声教讫於四海于是帝锡禹玄圭以告成功於天下天下，於是太平始舜荐禹於天为嗣舜三年丧毕禹辞辟舜之子商均于阳城（今颍川阳城是）天下诸侯皆去商均而朝禹禹遂即天子位。
殷汤初为夏方伯得专征伐葛伯不祀汤始伐之（孟子曰：汤居亳与葛伯为邻地里志曰：葛今梁国宁陵之葛乡）汤曰：子有言人视水见形视民知治不伊尹曰：明哉！言能听道乃进君国子民为善者皆在王官勉哉！勉哉！汤曰：汝不能敬命予大罚殛之无有攸赦作汤征当是时夏桀为虐政淫荒而诸侯昆吾氏为乱汤乃兴师率诸侯伊尹从汤汤自把钺以伐昆吾遂伐桀汤曰：格汝众庶来女悉听朕言匪台小子（台我也。）敢行举乱有夏多罪予惟闻女众言夏氏有罪予畏上帝不敢不正（不敢不正桀之罪而诛之）今夏多罪天命殛之今女有众女曰：我君不恤我众舍我啬事而割政（夺民农功而为割剥之政）女其曰：有罪其奈何夏王率止众力率夺夏国（桀之君臣相率遏止众力使不得事农相率割剥夏之邑居）有众率怠不和（众民相率怠惰不和同）曰：是日何时丧予与女皆亡（《尚书大传》曰：桀云：天之有日犹吾之有民日有亡哉！日亡吾亦亡矣。）夏德。若兹今朕必往尔尚及予一人致天之罚予其大理女（尚书理字作赉赉赐也。）女毋不信朕不食言女不从誓言予则孥戮女无有攸赦以告令师作汤誓，於是汤曰：吾甚武号曰：武王（《诗》曰：武王载旆有处秉钺毛苌曰：武王汤也。）桀败於有之墟桀夯於鸣条夏师败绩汤遂伐三俘厥宝玉（三国名桀走保之今定陶地俘取也。）义伯仲伯作典宝（二臣作典宝一篇言国之常宝也。）汤既胜夏欲迁其社不可（欲变置社稷而後世无及句龙者故不可而止）作夏社（言夏社不可迁之义）伊尹报（一云：伊尹报政），於是诸侯毕服汤乃践天子位平定海内。
周文王为西伯崇侯虎譛於纣纣乃囚西伯於里闳夭之徒患之乃求有莘氏美女骊戎之文马有熊九驷他奇怪物因商嬖臣费仲而献之纣纣大悦曰：此一物足以释西伯况其多乎！乃赦西伯赐之弓矢斧钺使得征伐西伯乃献雒西之地以请去炮烙之刑纣许之西伯阴行善诸侯皆来决平，於是虞芮之人（地里志虞在河东太阳县芮在冯翊临晋县）有狱不能决乃如周入界耕者皆让畔民俗皆让长虞芮之人未见西伯皆惭相谓曰：吾所争周人所耻何往为祗取辱耳遂还俱让而去诸侯闻之曰：西伯乃受命之君明年伐犬戎（《山海经》曰：有人人面兽身名曰：犬戎）明年伐密须（密须氏姑姓之国安定阴密县是）明年败耆国（一作阢）殷之祖伊闻之惧以告帝纣纣曰：不有天命乎！是何能为明年伐邘（邘城在野王县西北音于）明年伐崇侯虎而作丰（丰在京北县东有灵台去长安南数十里）自岐山而徙都丰时文王之道被于南国美化行乎！江汉之域无思犯礼求而不可得也。（纣时淫风遍于天下维江汉之域先受文王之教化）故有汉广之诗言德广及也。文王之化行乎！汝坟之国妇人能闵其君子犹勉之以正也。（言此妇人被文王之化厚事其君子）故有汝坟之诗言其道化行也。衰乱之俗微贞信之教兴强暴之男不能侵陵贞女（衰乱之俗微贞信之教兴者。此殷之末世周之盛德当文王与纣之时）故有行露之诗周南之国化文王之政在位皆节俭正直德如羔羊（羔羊之化在位卿大夫竞相从化皆如羔羊）故有羔羊之诗召南之国被文王之化男女得以及时故有摽有梅之诗天下大乱强暴相陵遂成淫风被文王之化虽当乱世犹恶其无礼故有野有死之诗鹊巢之化行人伦既正朝廷既治天下纯被文王之化则庶类蕃殖田以时仁如驺虞则王道成也。故有驺虞之诗文王之用师率殷之叛国以事纣养是暗昧之君以佐其恶是周道大兴而天下大归往矣。故酌之《诗》曰：於铄王师遵养时晦时纯熙矣。是用大介（铄美遵率养取晦昧也。介助也。）太子发立是为武王武王即位太公望为师周公旦为辅召公毕公之徒左右王师文王绪业九年武王上祭于毕（毕文王墓地名也。）东观兵至于盟津（谯周云：《史记》武王十一年东观兵十二年克纣）为文王木主载以军中车武王自称太子发言奉文王以伐不敢自专乃告司马司徒司空诸节（诸节谓诸受持节有司也。）齐栗信哉！予无知以先祖有德臣小子受先功（一云子小子受先公功）毕立赏罚以定其功遂兴师师尚父号曰：总尔众庶与尔舟楫後至者斩武王渡河中流白鱼跃入于王舟中（鱼者介鳞之物兵象也。白者殷家之正色言殷之兵众与周之象也。）武王俯取以祭既渡有火自上复于下至于王屋流为乌其色赤其声魄（王屋王所居屋流行也。魄然安定意也。书说云：乌有孝名武王率父大业故乌瑞臻赤者周之正色也。）是时诸侯不期而会盟津者八百诸侯皆曰：纣可伐矣。武王曰：女未知天命未可也。乃还师归居二年闻纣昏乱暴虐滋甚杀王子比干囚箕子太师庇少师强抱其乐器而夯周，於是武王遍告诸侯曰：殷有重罪不可以不毕伐（一作灭）乃遵文王遂率戎车三百乘虎贲三千人（虎贲勇士称也。若虎贲言其勇也。）甲士四万五千人以东伐纣十一年十二月戊午师毕渡盟津诸侯咸会曰：孳孳无怠武王乃作太誓告于众庶今殷王纣乃用妇人之言自绝于天毁坏其三正（动逆天地人也。）离其王父母弟（王父母弟祖父母之族必言母弟举亲者言之也。）乃断弃其先祖之乐乃为淫声用变乱正声怡悦妇人故今予发维共行天罚勉哉！夫子（夫子丈夫之称）不可再不可三二月（一作正此建丑之月殷之正月周之二月也。）甲子昧爽（昧冥爽明早旦也。）武王朝至於商郊牧野乃誓（癸亥夜陈甲子朝誓之）武王左杖黄钺右秉白旄（钺以黄金饰斧左手杖钺示无事於诛右手把旄示有事於教令）以麾曰：远矣。西土之人嗟我有国蒙君（冢大也。）司徒司马司空亚旅师氏（亚次旅众大夫也。其位次卿师氏大夫官以兵守门）千夫长百夫长（师率卒率）及庸蜀羌髳微纑彭濮人（八国皆蛮夷戎狄羌在西蜀矛微在巴蜀纑彭在西北庸濮在江汉之南纑一作卢）称尔戈（称举也。）比尔干立尔矛予其誓王曰：古人有言牝鸡无晨牝鸡之晨惟家之索（索尽也。妇人知外事雌代雄鸣则家尽也。）今殷王纣维妇人言是用自弃其先祖肆祀不答（肆祭名答报也。）弃其家国遗其王父母弟不用乃维四方之多罪逋逃是崇是长是信是使（言纣弃其贤臣而尊长逃亡罪人信用之也。）俾暴虐于百姓以奸宄于商国今予发维共行天之罚今日之事不过六步七步乃止齐焉（今日战士不过六步七步乃比相齐言当旋进一心也。）夫子勖哉！不过于四伐五伐六伐七伐乃止齐焉（伐谓击刺也。少则四五多则六七以为例也。）勉哉！夫子尚桓桓如虎如罴如豺如离（此训与螭同）于商郊不御克夯以役西土（御疆御谓疆暴也。克杀也。不得暴杀纣师之夯走者当以为周之役也。）勉哉！夫子尔所不勉其於尔躬有戮誓已诸侯兵会者车四千乘陈师牧野帝纣闻武王来亦发兵七十万人距武王武王使师尚父与百夫致师（《周礼》环人掌致师郑玄曰：致师者致其必战之志也。古者将战先陈勇力之士犯敌焉春秋《传》曰：楚许伯御乐伯摄叔为古以致晋师许伯曰：吾闻致师者御靡旌摩垒而还乐伯曰：吾闻致师者左射以代御执辔御下两马掉鞅而还摄叔曰：吾闻致师者右入垒折馘执俘而还皆行其所闻而复）以大卒驰帝纣师（帝一作）纣师虽众皆无战之心心欲武王亟入纣师皆倒兵以战以开武王武王驰之纣兵皆溃畔纣纣走反入登于鹿台之上蒙衣其珠玉自燔于火而死武王持太白旗以麾诸侯诸侯毕拜武王武王乃揖诸侯诸侯毕从武王至商国百姓咸待於郊，於是武王使群臣告语商百姓曰：上天降休商人皆再拜稽首武王亦答拜入至纣死所武王自射之三发而後下车以轻剑击之以黄钺斩纣头县太白之旗已而致纣之嬖妾二女二女皆经自杀武王。又射三发击以剑斩以玄钺（司马法曰：夏执玄钺宋均曰：玄钺用铁不磨砺）县其头小白之旗武王已乃出复军其明日除道修社及商纣宫及期百夫荷罕旗以先（蔡邕独断曰：前驱有九旒罕东京赋曰：罕九旒薛综曰：旒旗名）武王弟叔振铎奉陈常军周公旦把大钺毕公把小钺以夹武王散宜生太颠闳夭皆执剑以卫武王既入立于社南大卒之左右毕从毛叔郑奉明水（《周礼》曰：司烜氏以鉴取水於月郑玄曰：鉴镜属也。取月之水欲得阴阳之洁气陈明水以为玄酒）卫康叔封布兹（兹者藉席之名诸侯病曰：负兹）召公赞采师尚父牵牲尹佚祝曰：殷之末孙季纣殄废先王明德侮蔑神祗不祀昏暴商邑百姓其章显闻于天皇上帝，於是武王再拜稽首曰：膺大命革殷受天明命武王。又再拜稽首乃出封商纣子禄父殷之馀民武王为殷初定未集乃使其弟管叔鲜蔡叔度相禄父治殷已而命召公释箕子之囚命毕公释百姓之囚表商容之闾命南宫括散鹿台之财发钜桥之粟以赈贫弱萌隶命南宫括史佚展九鼎保玉（保玉作宝）命闳夭封比干之墓命宗祝享祠于军乃罢兵西归行狩记政事作武成（武功成也。）封诸侯班赐宗彝作分殷之器物。
汉高祖初为泗上亭长为县送徒骊山（秦始皇葬骊山故郡国送徒士往作）徒多道亡自度比至皆亡之到丰西泽中夜皆解纵所送徒（纵放也。）曰：公等皆去吾亦从此逝矣。（逝往也。）徒中壮士愿从者十馀人秦二世元年秋七月陈涉起蕲（音机县名属沛国）至陈自立为楚王郡县多杀长吏以应涉九月沛令欲以沛应之掾主吏萧何曹参（参为掾何为主吏）曰：君为秦吏今欲背之沛子弟恐不听愿君召诸亡在外者可得数百人因以劫众（劫谓威胁之）众不敢不听乃令樊哙召高祖高祖之众已数百人矣，於是樊哙从高祖来沛令後悔恐其有变乃闭城城守（音狩守其城也。）欲诛萧曹萧曹恐逾城保高祖（保安也。就高祖以自安）高祖乃书帛射城上与沛父老曰：天下同苦秦久矣。今父老虽为沛令守诸侯并起今屠沛（屠谓破取城邑诛杀其人如屠六畜然）沛今共诛令择可立立之以应诸侯即室家完不然父子俱屠无为父老乃帅子弟共杀沛令开城门迎高祖欲以为沛令高祖曰：天下方扰诸侯并起今置将不善一败涂地（谓肝脑涂地也。）吾非敢自爱恐能薄（能才也。本兽名能行鹿足坚中强力故人有才者皆为能也。）不能完父兄子弟此大事愿更择可者萧曹皆文吏自爱恐事不就後秦种族其家（谓诛及种族也。）尽让高祖诸父老皆曰：平生所闻刘季奇怪当贵卜筮之莫如刘季最言高祖数让众莫肯为高祖乃立为沛公祠黄帝祭蚩尤於沛廷而［B290］鼓（［B290］血祭也。凡杀牲以血祭者皆为［B290］），於是少年豪吏如萧曹樊哙等皆为收沛子弟得三千人是月项梁与兄子羽起吴田儋与从弟荣横起齐自立为齐王韩广自立为燕王魏咎自立为魏王二世二年十月（十月秦正月也。）沛公攻胡陵（属山阳）方与（音房预亦属山阳）还守丰秦泗州监平将兵围丰（泗州今沛郡秦时御史监郡平其名也。）三日出与战破之令雍齿守丰十一月沛公引兵之薛秦泗州守壮兵败於薛（秦时郡置守尉监此泗州有监有守壮其名也。）走至戚（属东海）沛公左司马得杀之（得司马名也。）沛公还军亢父（亢音抗父音甫属任抗城）至方与十二月雍齿反为魏守丰（魏人周市略地丰沛雍齿不欲属沛公故为魏守）沛公攻之不克正月东阳宁君秦嘉（宁君秦嘉二人宁姓时号为君）立景驹为楚王在留（留县名）沛公往从之道得张良遂与俱见景驹请兵以攻丰时章邯从陈别将（从谓进计也。）司马尼将兵北定楚地（尼古夷字章邯司马也。）屠相至砀（相县名砀郡名）东阳宁君沛公引兵西与战萧西（萧县之西）不利还收兵聚留二月攻砀三日拔之收砀兵得六千人与故合九千人三月攻下邑抜之（下邑县名）还击丰不下四月项梁击杀景驹秦嘉止薛沛公往见之项梁益沛公卒五千五大夫将十人（五大夫第九爵名）沛公还引兵攻丰抜之雍齿奔魏六月沛公如薛（如往也。）与项梁共立楚怀王孙心为楚怀王（六国为秦所并楚最无罪故求其後立之以祖谥为号顺民望也。）沛公攻亢父章邯围田荣於东阿沛公与项梁共救田荣大破章邯东阿田荣归沛公项羽追北（北败也。）至城阳攻屠其城军濮阳东复与章邯战。又破之章邯复振（振起也。振迅而起）守濮阳环水沛公项羽去攻定陶八月田荣立田儋子市为齐王定陶未下沛公与项羽西略地至雍丘与秦军战大破之斩三川守李繇还攻外黄外黄未下章邯击项梁九月沛公项羽方攻陈留闻梁死士卒恐乃与将军吕臣引兵而东徙怀王自盱台都彭城（台音怡）吕臣军彭城东项羽军彭城西沛公军砀後九月（即闰九月）怀王并吕臣项羽军自将之以沛公为砀郡长封武安侯将砀郡兵初怀王与诸将约先入定关中者王之当是时秦兵强尝乘胜逐北诸将莫利先入关（不以入关为利言畏秦也。）独羽怨秦破项梁奋势愿与沛公西入关怀王诸老将皆曰：项羽为人悍祸贼（疾悍勇好为祸害而残贼也。）尝攻襄城襄城无噍类（噍音砟笑反言无有活而噍食者也。）所过无不残灭。且楚数进取前陈王项梁皆败（陈王陈涉也。）不如更遣长者扶义而西（扶助也。亦作杖）告谕秦父兄秦父兄苦其主久矣。今诚得长者往毋侵暴宜可下项羽不可遣独沛公素宽大长者卒不许羽而遣沛公西收陈王项梁散卒乃道砀至阳城与扛里（二县名扛音江）攻秦军壁破其二军三年十月沛公攻破东郡尉於武成（尉郡都尉也。本谓之郡尉至景帝时改曰：都尉）十二月沛公引兵至栗（沛郡县）遇刚武侯（应邵注云：楚怀王将刚侯陈武。又云：魏将柴武也。孟康皆非之颜师古云：史失其名姓唯识爵号臣钦。若等曰：刚武未详官爵名氏）夺其军四千人并之与魏将皇欣武满军合攻秦军破之二月沛公从砀北攻昌邑遇彭越越助攻昌邑未下三月攻开封未拔西与秦将杨熊会战白马（县名属东郡）。又战曲遇东（曲音丘羽反遇音地名）大破之杨熊走之荥阳二世使使斩之以狥四南攻颍川屠之因张良遂略韩地时赵别将司马邛（邛音五刚反）方欲渡河入关沛公乃北攻平阴绝河津南战雒阳东军不利从轘辕至阳城收军中马骑六月与南阳守战东（县名也。音音昌繇反）破之略南阳郡南阳守走保城守宛沛公用其舍人陈恢言受降封为殷侯引兵西无不下者至丹水高武侯思襄侯王陵降还攻朝阳遇番君别将梅钅（番音婆钅音呼玄反）与偕攻析郦（二县名析今内乡郦故菊潭）皆降所过毋得卤掠秦民喜遣魏人宁昌使秦八月沛公攻武关赵高杀二世使人来约分王关中沛公不许。又击破秦关军汉元年十月（张仓传云：高祖以十月至霸上故因秦以十月为岁首）沛公至霸上秦王子婴素车白马系颈以组封皇帝玺符节降轵道旁（轵道亭名）诸将或言诛秦王沛公曰：始怀王遣我固以能宽容。且人已服降杀之不祥乃以属吏遂西入咸阳欲止宫休舍樊哙张良谏乃封秦重宝财物府库还军霸上萧何尽收秦丞相府图籍文书十一月召诸县豪杰曰：父老苦秦苛法久矣。诽谤者族偶语者弃市（偶对也。）吾与诸侯约先入关者王之吾当王关中与父老约法三章耳杀人者死伤人及盗抵罪馀悉除去暴秦法吏民皆按堵如故凡吾所以来为父兄除害非有所侵暴毋恐。且吾所以军霸上待诸侯至而定要束耳乃使人与秦吏行至县乡邑告谕之秦民大喜争持牛羊酒食献享军士沛公让曰：仓粟多不欲费民民。又益喜惟恐沛公不为秦王或说沛公曰：秦富十倍天下地形强今闻章邯降项羽羽号曰：雍王王关中即来沛公恐不得有此可急使守函谷关毋内诸侯军稍徵关中兵以自益距之沛公然其计从之十二月项羽果率诸侯兵欲西入关关门闭闻沛公已定关中羽大怒使黥布等攻破函谷关遂至戏下亚夫范增说羽曰：沛公居山东时贪财好色今闻其入关珍物无所取妇女无所幸此其志不小吾使人望其气皆为龙成五色此天。子气急击之勿失，於是飨士旦日合战沛公用项伯张良谋来谢得免项羽使报怀王怀王曰：如约（谓令沛公王关中）项羽怒阳尊怀王为义帝自立为西楚霸王更立沛公为汉王王巴蜀汉中汉王怒羽之背约欲攻之丞相萧何谏乃止夏四月诸侯罢戏下各就国羽使卒三万人从汉王楚子诸侯人之慕从者数万人从杜南入蚀中（蚀音力入汉中川谷名）张良辞归韩汉王送至褒中因说汉王烧绝栈道以亻诸侯盗兵。且示项羽无东意汉王既至南郑诸将及士卒皆歌讴思东归多道亡还者韩信为治粟都尉亦亡去萧何追还之因荐於汉王曰：必欲争天下非信无可与计事者，於是汉王斋戒设坛场拜信为大将军问以计策信对曰：项羽背约而王君王於南郑是迁也。吏卒皆山东之人日夜企而望归及其锋而用之可以有大功天下已定民皆自宁不可复用不如决策东向因陈羽可图三秦易并之计汉王大悦遂听信策部署诸将留萧何收巴蜀租给军粮食五月汉王引兵从故道出袭雍雍王邯迎击汉陈仓雍兵败还走战好。又大败走废丘汉王遂定雍地东如咸阳引兵围雍王废丘而遣诸将略地塞王欣翟王医皆降汉项羽闻汉王并关中而齐梁畔之羽大怒乃以故吴令郑昌为韩王距汉令萧公角击彭越越败角兵时张良狥韩地遗羽《书》曰：汉欲得关中如约即止不敢复东羽以故无西意而北击齐九月汉王遣将军薛欧王吸出武关因王陵兵从南阳迎太公吕后於沛羽闻之发兵距之阳夏不得前二年十月项羽使九江王布杀义帝於郴十一月汉王还都栎阳使诸将略地二月癸未令民除秦社稷立汉社稷三月为义帝发丧礻旦而大哭发使告诸侯击楚之杀义帝者四月田荣弟横收得数万人立荣子广为齐王羽虽闻汉东既击齐欲遂破之而後击汉汉王以故得劫五诸侯兵（恒山河南魏韩殷也。）东伐楚到外黄彭越将三万人归汉汉王拜越为魏相令定梁地汉王遂入彭城收其货赂美人日置酒高会羽乃从萧晨击汉军而东至彭城日中大破汉军（早击之至日中大破）汉军皆走迫之泗水（二水皆在沛郡彭城地）汉军皆南走山（走趣也。）楚。又追击至灵璧东睢水上（睢音虽）汉军为楚所挤（挤排也。又音子奚反）多杀汉卒十馀万皆入睢水睢水为之不流（杀人多填於水中）汉王乃与数十骑遁去太公吕后间求汉王（间行而求之）反遇楚军楚军与归羽常置军中吕后兄周吕侯将兵居下邑汉王从之稍收士卒军砀萧何发关中老弱未傅者诣军（傅著也。音附言著於名籍给公家徭役也。）韩信亦收兵与汉王会汉兵复大振与楚战荥阳南京索间破之筑甬道属河以取敖仓粟魏王豹谒归视亲疾至则绝河津反为楚六月汉王还栎阳八月如荥阳以韩信为左丞相与曹参灌婴俱击魏九月信等虏魏王豹定魏地信使人请兵三万愿以北举燕赵东击齐南绝楚粮道汉王与之三年十二月黥布归汉汉王俱收兵至成皋项羽数侵夺甬道汉军乏食四月汉王请和割荥阳以西为汉羽欲听之历阳侯范增曰：汉易与耳今不取後必悔之羽乃急围荥阳汉王患之用陈平计以黄金四万斤间疏楚君臣项羽果疑范增增大怒而去五月汉将军纪信诈为汉王出降以诳楚军故得出荥阳至成皋自成皋入关收军复军成皋八月临河南乡军小武欲复战郎中郑忠说止汉王高垒深堑勿战汉王听其计使卢绾刘贾将卒二万人骑数百渡白马津入楚地佐彭越烧楚积聚（所畜军粮刍之属）复击破楚军燕郭西（燕县名古南燕国）攻下睢阳外黄十七城四年十月汉王项羽相与临广武之间而语羽欲与汉王独身挑战汉王数羽（数责其罪也。）曰：吾始与羽俱受命怀王曰：先定关中者王之羽负约王我於蜀汉罪一也。羽矫杀卿子冠军自尊罪二也。（卿子时人相褒尊之意犹言公子也。时宋义为上将军故言冠军矫诈也。）。羽当以救赵还报而擅劫诸侯兵入关罪三也。怀王约入秦无暴掠羽烧秦宫室掘始皇帝蒙收私其财罪四也。又强杀秦降王子婴罪五也。诈坑秦子弟新安二十万王其将（章邯等为王也。）罪六也。皆王诸将善地而徙逐故主令臣下争畔罪七也。出逐义帝彭城自都之夺韩王地并王梁楚多自与罪八也。使人阴杀义帝江中罪九也。夫为人臣而杀其主杀其已降为政不平主约不信天下所不容大逆无道罪十也。吾以义兵从诸侯诛残虐使刑馀罪人击公（言轻贱也。）何苦乃与公挑战羽大怒伏弩射中汉王汉王因驰入成皋羽为高俎置太公其上（高俎几之上也。俎者所以荐肉示欲亨之故置俎上）告汉曰：今不急下吾亨太公汉王曰：吾与。若俱北面受命怀王约为兄弟吾翁即汝翁（翁谓父也。）必欲亨乃翁幸分我一杯羹（乃亦汝也。古者以杯盛羹今之侧杯有两耳者是也。）羽怒欲杀之项伯曰：天下事未可知。且为天下者不顾家虽杀之无益但益怨耳羽从之十一月汉王西入关至栎阳留四日复入广武八月项羽食尽韩信。又进兵击楚汉使侯公说羽乃与汉约中分天下割洪沟以西为汉（洪沟在荥阳东南二十里）以东为楚九月归太公吕后羽解而东归五年十月汉王追项王至阳夏南上军与齐王韩信魏相国越期会击楚十一月刘贾入楚地围寿春十二月围羽垓下羽夜闻汉军四面皆楚歌知尽得楚地羽与数百骑走以是兵大败灌婴追斩羽东城楚悉定独鲁不下汉王引天下兵欲屠之为其守节礼义之国乃持羽头示其父兄鲁乃降诏曰：兵不得休八年万民与苦甚（与读曰预言相干与也。）今天下事毕其赦天下殊死已下。
魏太祖初为典军校尉後汉中平六年董卓既废弘农王而立献帝京都大乱表太祖为骁骑将军欲与计事太祖乃变易姓名间行东归卓归遂杀太后及弘农王太祖至陈留散家财合义兵将以诛卓冬十二月始起兵已吾（已吾县名属陈留郡世语曰：陈留孝廉卫兹以家财资太祖始起兵有众五千人）初平元年正月後将军袁术冀州牧韩馥豫州刺史孔兖州刺史刘岱河内太守王匡渤海太守袁绍陈留太守张邈东郡太守桥瑁山阳太守袁遗济北相鲍信俱同时起兵众各数万讨董卓绍问太祖曰：若事不辑则方面何所可据公曰：足下意以为何如绍曰：吾南据河北阻燕代兼夷狄之众南向以争天下庶可以济乎！公曰：吾任天下之智力以道御之无所不可推绍为盟主，於是太祖行奋武将军二月卓闻兵起乃徙天子都长安卓留屯雒阳遂焚宫室是时绍屯河内邈岱瑁遗屯酸枣术屯南阳屯颍川馥屯邺卓兵强绍等莫敢先进太祖曰：举义兵以诛暴乱大众已合诸君何疑向使董卓闻山东兵起倚王室之重据二周之险东向以临天下虽以无道行之犹足为患今焚烧宫室劫迁天子海内震动不知所归此天亡之时也。一战而天下定矣。不可失也。遂引兵西将据成皋邈遣将卫兹分兵随太祖到荥阳汴水遇卓将徐荣与战不利士卒伤死甚多太祖为流矢所中所乘马被创从弟洪以马与太祖得夜遁去荣见太祖所将兵少力战尽日谓酸枣未易攻也。亦引兵还太祖还到酸枣诸军兵十馀万日置酒高会不图进取太祖责让之因为谋曰：诸军听吾计使渤海引河内之众临孟津酸枣诸将守成皋据敖仓塞轘辕大谷全制其险使袁将军率南阳之军（臣钦。若等曰：袁将军绍也。）军丹析入武关以震三辅皆高垒深壁勿与战益为疑兵示天下形势以顺诛逆可立定也。今兵以义动持疑而不进失天下之望窃为诸君耻之邈等不能用太祖兵少乃与夏侯等诣扬州募兵刺史陈温丹阳太守周昕与兵四千馀人还到龙亢士卒多叛至铚建平复收兵得千馀人进屯河内刘岱与桥瑁相恶岱杀瑁以王肱领东郡太守袁绍与韩馥谋立幽州牧刘虞为帝太祖拒之二年七月黑山贼于毒白绕睢固等（睢音申随反）十馀万众略魏郡东郡王肱不能御太祖引兵入东郡击白绕於濮阳破之袁绍因表太祖为东郡太守三年春击睢固。又大破之青州黄巾众百万入兖州杀任城相郑遂转入东平刘岱与战为贼所杀鲍信与州吏万潜等至东郡迎太祖领兖州牧遂进兵击黄巾於寿张东破之追至济北乞降冬受降卒三十馀万男女百馀万口收其精锐者号为青州兵四年春太祖军鄄城袁术与绍有隙荆州牧刘表断术粮道术引兵入陈留屯封丘使将刘祥屯长垣太祖击祥术救之与战大破之兴平元年夏使荀程昱守鄄城太祖征陶谦拔五城遂略地至东海会张邈与陈宫叛迎吕布郡县皆应布攻鄄城不能下西屯濮阳太祖围之濮阳大姓田氏为反间太祖得入城烧其东门示无反意及战军败布骑得太祖而不知是问曰：曹操何在太祖曰：乘黄马走者是也。布骑乃释太祖而追黄马者门火犹盛太祖突火而出复进军攻之与布相守百馀日九月太祖还鄄城布到乘氏为其县人李进所破二年春太祖袭定陶济阴太守吴资保南城未拔会布至。又击破之建安元年七月杨奉韩暹以天子还雒阳太祖遂至雒阳卫京都天子假太祖节钺录尚书事雒阳残破董昭等劝太祖都许九月车驾出轘辕而东以太祖为大将军封武平侯二年九月袁术侵陈太祖东征破之术走渡淮三年九月东征吕布屠彭城获其相侯谐进至下邳布自将骑逆击大破之追至城下用荀攸郭嘉计决泗沂水以灌城月馀布将宋宪等执陈宫举城降生擒布宫皆杀之四年春张杨将杨鬼杀杨睦固。又杀鬼以其众属袁绍屯射犬（射犬地名）太祖进军临河因使杨故长史薛洪河内太守缪尚留守自将兵北迎袁绍太祖遂济河围射犬洪尚率众降五年十月破袁绍於官渡乃上言曰：大将军邺侯袁绍前与冀州牧韩馥立故大司马刘虞刻作金玺遣故任长毕瑜诣虞为说命录之数。又绍与臣《书》曰：可都鄄城当有所立擅铸金银印孝廉计吏皆往诣绍从弟济阴太守叙与绍书云：今海内丧败天意实在我家神应有徵当在尊兄南兄臣下欲使即位南兄言以年则北兄长以位则北兄重便欲送玺会曹操断道绍宗族累世受国重恩而凶逆无道乃至如此取勒兵马与战官渡乘圣朝之威得斩绍大将淳于琼等绍众大溃弃军渡河遂收其辎重图书馆宝虏其众六年九月南征刘备备闻太祖自行走奔刘表七年五月袁绍死小子尚代九月太祖征之连战尚败八年三月攻其郭大破之尚夜遁九年四月尚将沮鹄守邯郸（沮音菹）太祖击拔之十年正月攻袁谭平冀州四月黑山贼张燕率其众十馀万降十一年正月征高平壶关十二年七月引军出卢龙塞外使张辽为先锋虏众大溃斩蹋顿及名王已下胡汉降者二十馀万口十三年七月征刘表表卒其子琮代屯襄阳九月太祖到新野琮遂降十七年正月天子命太祖赞拜不名入朝不趋剑履上殿十八年五月天子使御史大夫郄虑持节策命为魏公七月始建魏社稷宗庙二十一年五月进爵为王二十五年正月文帝即位追尊武皇帝庙号太祖。
文帝太祖太子後汉建安十六年为五官中郎将副丞相二十二年为魏太子二十五年嗣位为丞相魏王改建安二十四年为延康元年五月冯翊山贼郑甘王率众降六月辛亥治兵於东郊庚午遂南征七月孙权遣使奉献蜀将孟达率众降武都民王杨仆率种人内附居汉阳郡十一月遂受汉禅。
