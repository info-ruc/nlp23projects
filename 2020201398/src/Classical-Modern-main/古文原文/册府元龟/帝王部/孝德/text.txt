夫德教加於百姓刑於四海者天子之孝也。若乃总制区宇尊居宸极至性内发玄化潜运率土之滨民德归厚矣。其或在田处晦祗载之德已隆膺期抚运奉养之诚弥竭至於逮事靡及追怀罔极因心创钜时思永感哀动左右风化天下《传》曰：君子笃於亲则民兴於仁盖圣人之教不肃而成不严而治繇兹道也。
帝舜侧微尧闻其聪明将使嗣位乃曰：咨四岳朕在位七十载汝能庸命巽朕位岳曰：否德忝帝位曰：明明扬侧陋师锡帝曰：有鳏在下曰：虞舜帝曰：俞予闻如何岳曰：瞽子父顽母嚚象傲克谐以孝不格奸帝曰：我其试哉！女於时观厥刑于二女降二女于妫嫔于虞帝曰：钦哉！其後益赞于禹曰：帝初于历山往于田日号泣于天于父母负罪引慝祗载见瞽瞍夔夔齐慄瞽瞍亦允。若（慝恶载事也。夔夔慄惧之貌言舜负罪引慝敬以事见于父悚惧齐庄父亦信顺之言能以至诚感顽父。又按《史记》曰：舜母死父瞽瞍更娶妻而生象瞽瞍顽母嚚弟象傲常欲杀舜舜避逃及有小过则受罪顺事父及後母与弟象日以笃谨匪有懈顺不失子道兄弟孝慈欲杀不可得年二十而以孝闻三十而帝尧问可用者四岳咸荐虞舜曰：可，於是尧乃以二女妻舜以观其内九男与处以观其外居妫内行称谨尧二女不敢以贵骄事舜亲戚甚有妇道尧九男皆益笃尧乃锡舜衣与琴为筑仓廪予牛羊瞽瞍尚复欲杀之使舜上涂廪瞽瞍从下纵火焚廪舜乃以两笠自而下得不死後瞽瞍。又使舜穿井为匿空旁出舜既入深瞽瞍与象共下土实井舜从匿空旁出去瞽瞍象喜以舜为必死象曰：本谋者象象与父母分，於是曰：舜妻尧二女与琴象取之牛羊仓廪予父母象乃止舜宫居鼓其琴舜往见之象愕不怿曰：我思君正郁陶舜曰：然尔其庶矣。舜复事瞽瞍与象弥谨年五十摄行天子事六十一代尧践帝位载天子旗往朝父瞽瞍夔夔唯谨如子道封弟象为诸侯。又按孟子曰：人少则慕父母知好色则慕少艾有妻子则慕妻子仕则慕君不得於君则热中大孝终身慕父母五十而慕者予於大舜见之矣。热中谓心热恐惧。又中庸篇载舜其大孝也。与德为圣人尊为天子富有四海之内宗庙飨之子孙保之刘向新序载昔者舜自耕稼陶渔而躬孝友父瞽瞍顽母嚚及弟象傲皆下愚不移舜尽孝道以供养瞽瞍与象为浚井涂廪之谋欲杀舜舜孝益笃出田则号泣年五十犹婴儿慕可谓至孝矣。故耕於历山历山之耕者让畔陶於河滨而陶者器不苦窳渔於雷泽雷泽之渔者均分及立为天子而蛮夷率服北发渠搜南抚交趾莫不慕义麟凤在郊故孔子曰：孝悌之至道通於神明光於四海舜之谓也。）。
商高宗宅忧亮阴三祀（阴默也。居忧信默三年不言。又按《论语》曰：高宗亮阴三年不言）。
周文王之为世子朝於王季日三（三皆日朝以其礼同）鸡初鸣而衣服至於寝门外问内竖之御者曰：今日安否何如（内竖小臣之属掌内外之通命者御如今小使直日矣。）内竖曰：安文王乃喜（孝子当兢兢）及日中。又至亦如之及莫夜。又至亦如之（莫夕也。）其有不安节则内竖以告文王文王色忧行不能正履（节谓居处故事履蹈地也。）王季复膳（饮食安也。）然後亦复初（解忧）食上必在视寒暖之节（在察也。）食下问所膳（问所食者）命膳宰曰：末有原应曰：诺然後退（末犹无也。原再也。勿有所再进谓其失饪臭味恶也。退反其寝）。
武王初为太子文王有疾武王不脱冠带而养（言常在侧）文王一饭亦一饭文王再饭亦再（欲知气力箴药所胜）饭旬有二日乃间（间乃瘳也。礼记中庸篇曰：子曰：武王周公其达孝矣。乎！夫孝者善继人之志善述人之事者也。）。
汉高祖居长安太上皇思欲归丰高祖乃更筑城寺市里如丰县号曰：新丰乃徙民以充实之。
文帝居代时薄太后常病三年帝不交睫解衣汤药非口所尝弗进。
後汉明帝永平七年皇太后阴氏丧帝性孝爱追慕无已十七年正月当谒原陵夜梦先帝太后如平生欢既寤悲不能寐即案历明旦日吉遂率百官及故客上陵其日降甘露於陵树帝令百官采取以荐会毕帝从席前伏御床视太后镜奁中物感动悲涕令易脂泽装具左右皆泣莫能仰视焉。
章帝母贾贵人明帝为太子以选入宫生帝而明德马太后无子明帝命太后养之谓曰：人未必当自生子但患爱养不至耳后，於是尽心抚育劳悴过於所生章帝亦孝性淳笃恩性天至母子慈爱始终无纤芥之间建初三年帝飨士於南宫因从太后周行掖庭池阁乃阅阴太后旧时器服怆然动容乃命留五时衣各一袭及常所御衣合五十箧馀悉分布诸王主及子孙在京师者各有差特赐东平王苍及琅琊王京《书》曰：中大夫奉使亲闻动静喜之何已岁月骛过山陵浸远孤心凄怆如何如何间飨卫士於南宫因阅视旧时衣物闻於师曰：其物存其人亡不言哀而哀自至信矣。惟王孝友之德亦，岂不然今送光烈皇后假帛巾各一及衣一箧可时奉瞻以慰凯风寒泉之思。又欲令後生子孙得见先后衣服之制今鲁国孔氏尚有仲尼车舆冠履明德盛者光灵远也。其光武皇帝器服中元二年已赐诸国不敢复送。
魏明帝追尊母文昭甄后初营宗庙掘地得玉玺方一寸九分其文曰：天子羡思慈亲明帝为之改容以太牢告庙。又常梦见后，於是差次舅氏亲疏高下叙用各有差。
晋景帝居母宣穆张皇后丧以孝闻。
武帝泰始二年八月诏曰：此上旬先帝弃天下日也。便已周年吾茕茕当复何时一得叙人子之情邪思慕烦毒欲诣陵瞻侍以尽哀愤主者具行备太宰安平王孚尚书令裴秀尚书仆射武陔等奏陛下至孝蒸蒸哀思罔极衰麻虽除哀毁蔬食有损神和秋节尚有馀暑谒建山陵悲感摧伤群下窃用竦息以为宜降抑圣情以慰万国诏曰：孤茕忽尔日月已周痛慕摧感永无逮及欲奉瞻山陵以叙哀愤体气自佳耳。又已凉便当行不得如所奏也。主者便具行备。又诏曰：汉文不使天下尽哀亦帝王至谦之志当见山陵何心而无服其礼以衰行秀等重奏曰：臣闻上古丧期无数後世乃有年月之渐汉文帝随时之义制为短丧传之於後陛下社稷宗庙之重万方亿兆之故既从权制除衰麻群臣百姓吉服今者谒陵以叙哀慕。若加衰进退无当不敢奉诏诏曰：亦知不在此麻布耳然人子情思为欲令哀丧之物在身盖近情也。群臣自当按旧制秀等。又奏曰：臣闻圣人制作必从时宜故五帝殊乐三王异礼此古今所以不同质文所以迭用也。陛下随时之宜既降心克已俯就权制已除衰麻而行心丧之礼今复制服义无所依。若君服而臣不服亦未之敢安也。参议宜如前奏诏曰：患情不能及耳衣服何在诸君勤勤之至岂苟相违四年帝母文明王皇后丧合葬崇阳陵将迁帝手疏后德行命史官为哀策初居文帝丧帝虽从汉魏之制既葬除服而深衣素冠除席撤膳哀敬如丧者有司奏改服进膳不许遂礼终而後复吉（皇太后丧有司奏前代故事倚庐中施白缣帐蓐素床以布巾裹革轺辇板舆细犊车皆施缣诏不听但令以布衣车而已其馀居丧之制亦如礼文有司。又奏大行皇太后当以四月二十五日安厝故事虞著哀服既虞而除其内外官寮皆就朝晡临位御服除讫各还所次除衰服诏曰：夫三年之丧天下之达礼也。受终身之爱而无数年之服奈何葬而便即吉情所不忍也。有司。又奏世有险易道有隆所遇之时异诚有繇然非忽礼也。方今戎马未散王事至殷更须听断以熙庶绩昔周康王始登翊室犹戴冕临朝降於汉魏既葬除释谅暗之礼自远代而废矣。惟陛下割高宗之制从当时之宜敢固以请诏曰：揽省奏事益增感剧夫三年之丧所以尽情致礼葬已便除情所不堪岂当然乎！。且今思存草土卒然以吉夺之乃所以重伤至心非见念也。每代礼典质文皆不同此身何为限以近制使达丧阙然乎！群臣。又固请帝流涕久之乃许文帝崇阳陵先开一日遣侍梓宫。又遣将军校尉尝直尉中监各一人将殿中将军以下及帝时左右常给使诣陵宿卫）。
明帝性至孝太宁元年二月葬元帝於建平陵帝徒跣至陵所。
康帝即位咸康八年七月丙辰葬成帝於兴平陵帝亲奉奠於西陛既发引徒行至阊阖门外素舆至於陵所。
建元元年四月有司奏成帝山陵已一周请改素服御进膳如旧壬寅诏曰：礼之隆杀因时而寝兴诚无常矣。至於君亲相准名教之重莫之改也。权制之作盖出近代虽曰：事实弊薄之始先王崇之後世犹怠而况因循。又从轻降义弗可矣。
简文帝为琅琊王年七岁郑夫人薨帝号慕泣血固请服重元帝哀而许之。
孝武帝将以散骑常侍领著作郎吴隐之为黄门郎以隐之貌类简文帝乃止。
後魏明元道武长子也。初封齐王帝母刘贵人赐死道武告帝曰：吾远同汉武为长久之计帝素纯孝哀泣不能自胜道武怒之帝还宫哀亦不自止日夜号泣道武知而。又召之帝欲入左右曰：孝子事父小杖则受大杖避之今陛下怒甚入，或不测陷帝於不义不如。且出待怒解而进不晚也。帝惧从之。
太武明元长子帝生不逮母密太后及有识言则悲恸哀感傍人明元闻而喜及明元不豫衣不解带。
孝文幼有至性年四岁献文曾患痈帝亲吮脓五岁受禅悲泣不能自胜献文问之帝曰：代亲之感内切於心献文甚叹异之及居祖母文明太皇太后丧勺饮不入口五日毁慕过礼五日不食中部曹杨椿进谏曰：陛下至性孝过有虞居哀五朝水浆不御群下惶灼莫知所言陛下荷祖宗之业临万国之重，岂可同匹夫之至节以取僵仆。且圣人之礼毁不灭性纵陛下欲自贤於万代其。若宗庙何帝感其言乃进粥已过期月毁瘠犹甚司空穆亮表曰：王者居极至尊至重父天母地怀柔百灵是以古先哲王制礼成务施政立治必顺天而後动宣宪垂范必依典而後行用能四时不忒阴阳和畅。若有过举咎徵必集故大舜至慕事在纳麓之前孔子至圣丧无过瘠之纪尧书稽古之美不录在服之痛礼备诸侯之丧而无天子之式虽有上达之言未见居丧之典。然则位重者为世以屈巳居圣者达命以忘情伏惟陛下至德参二仪泽覃河海宣礼明刑动遵古式以至孝之痛服期年之丧练事既阕号慕如始统皇极之尊，同众庶之制，废越绋之大敬，阙宗祀之旧轨，诚繇文明太皇太后圣略超古训深至欲报之德。昊天罔极比之前代戚为过甚岂所谓顺帝之则约躬随众者也。陛下既为天地所子。又为万民父母子过哀父则为惨悴父过戚子则为忧伤近蒙接见咫尺旒冕圣容哀毁骇惑群心书称一人有庆兆民赖之一人过哀黎元焉系群官所以颠殒震惧率土所以危惶悚慄百姓何仰而不忧嘉禾何由而播植愿陛下上承金册遗训下称亿兆之心，时袭轻服，数御常膳，崇郊祠。垂咸秩。舆驾时动，以释忧烦，博采广谘，以导性气息无益之恋行利见之德则休徵可致嘉应必臻礼教必宣孝慈兼备普天蒙赖含生幸甚诏曰：苟孝悌之至无所不通今飘风亢旱时雨不降实繇诚慕未浓幽显无感也。所言过哀之咎谅为未衷省启以增悲愧及再周忌日哭於陵前绝膳二日哭不辍声先是太后葬於永固陵中反虞於鉴玄殿诏曰：遵旨从俭不申罔极之痛称情允礼。又损俭训之德进退思惟信用摧感。又山陵之节亦有成命内则方丈外裁掩坎脱於孝子之心有所不尽者室中可二丈坟不得过三十馀步今以山陵万世所仰复广为六十步孤负遗旨益以痛绝其幽房大小棺椁质约不设明器至於素帐幔茵瓷瓦之物亦皆不置此则遵先志从册令奉遗事而有从有违未达者，或以致怪梓宫之里玄堂之内圣灵所止是以一一奉遵仰昭俭德其馀外事有所不从以尽痛慕之情其宣示远近著告群司上明俭诲之德下彰违命之失及卒哭孝文服近臣从服三品以下外臣衰服者变服就练七品以下尽除即吉设祭於太后殿公卿以下始亲公事帝毁瘠绝酒肉不御者三年初帝孝於太后乃於永固陵东北里馀营寿宫遂有终焉瞻望之志及迁雒阳乃自表西以为山园之所而方山虚宫号曰：万年堂云：（太和十六年九月辛未帝哭文明太后於陵左终日不绝声幕越席为次侍臣侍哭壬申帝以忌日哭於陵左哀至则哭侍哭如昨帝二日不御膳癸酉朝中夕三时哭拜於陵前夜宿鉴玄殿是夜撤次甲戌帝拜哭辞陵还永乐宫）。
前废帝讳恭字业广陵王羽之子少端谨有志度事祖母嫡母以孝闻。
後周武帝建德三年三月帝居皇太后叱奴氏丧处倚庐朝夕共一溢米群臣表请累旬乃止诏皇太子赟总庶政五月庚申葬文宣皇后於永固陵帝袒跣至陵所辛酉诏曰：齐斩之情经籍彝训近代沿革遂亡斯礼伏奉遗令既葬便除攀慕几筵情实未忍三年之丧达於天子古今无易之道王者之所常行但时有未谐不得全制军国务重须自听朝麻之节苫庐之礼率遵前典以申罔极百寮以下宜依遗令公卿上表固请俯就权制过葬即吉帝不许引古礼答之群臣乃止，於是遂申三年之制五服内亦令依礼。
隋高祖初仕後周为大将军遇皇妣寝疾三年昼夜不离左右代称纯孝开皇十七年九月谓侍臣曰：礼主於敬皆当尽心黍稷非馨贵在祗肃庙廷设乐本以迎神齐祭之日触目多感当此之际何可为心在路奏乐礼未为允群公卿士宜更详之遂下诏自今已後享庙日不须备鼓吹殿廷勿设乐悬仁寿二年诏曰：哀哀父母生我劬劳欲报之德昊天罔极但风树不静严敬莫追霜露既降感思空切六月十三日是朕生日宜令海内为武元皇帝元明皇后断屠。
唐高祖武德八年七月群臣食於御前果有蒲桃侍中陈叔达执而不食帝问其故对曰：臣母患口乾永不能治欲归以遗母帝曰：卿有母可遗乎！遂流涕呜咽久之乃止赐物百帝性至孝初葬元贞太后时遇祁寒跣行二十馀里足皆流血毁顿之极哀感行路言及二亲未尝不流涕有得时珍及诸方异膳必先荐享而已方食。
太宗贞观二年八月帝以军国无事每日视膳於西宫三年正月戊午帝有事於太庙至太穆皇后神主悲恸呜咽伏地不能兴侍卫者莫不歔欷先是帝在髫龀穆后於诸子之中独所锺爱自穆后寝疾朝夕侍侧不解衣冠所进汤药必先尝之及丁穆皇后忧毁瘠三年杖而能起即位後幸陇州经庆善宫欷谓侍臣曰：此朕生处朕之胞见在宫里慈颜缅邈无可复追生育之恩不知何以上报因举声号恸悲不自胜在位者莫不呜咽及还至宫享后於正寝後数岁下诏为后建福佛寺於京师初起作之夜帝梦见后侍奉。若平生既寤悲感流涕达旦因下诏荐福於寺尽京城僧尼设斋追福焉。
四年六月高祖不豫帝废朝视药膳於大安宫如家人之礼辛卯有瘳百寮称庆诏曰：书不云：乎！一人有庆兆民赖之朕处奉大安爱敬崇极日严之养祗慄斯在近日圣躬违豫寝膳有亏忧惧有怀不遑宁处医求医术备尽蠲疗祈告明灵具陈恳笃上玄降福遂蒙昭祜应於康愈万福咸宜庆幸之隆实兼家国思班恺乐洽於卿士然而尚齿兴孝德教所先飨饩是加义超常等诸州都督刺史及文武官老人八十以上并孝旌表门闾者并宜节级赐物以申飨宴庶使万国之内同此欢心施於四海皆知朕意八年三月高祖宴於两仪殿顾长孙无忌曰：当今蛮夷率服古未尝有无忌对曰：陛下以神武定天下付属得人万国安四夷宾服臣实不胜幸甚谨上千秋万岁寿高祖大悦以酒赐帝帝奏觞上寿流涕而言曰：百姓获安四夷咸服皆奉遵圣旨岂臣之力也，於是帝与文德皇后互进御膳并上服御衣物皆珍宝奇异。又上珍宝巾予皇后执栉理鬓手自冠焉因言至尊年高白都尽帝与皇后皆流涕蒸蒸就养一同家人常礼高祖亦喜形於色群臣瞻奉莫不内怀感悦十三年正月帝朝於献陵至小次降舆号哭入阙门西面再拜恸绝不能兴礼毕改服入於寝躬亲执馔阅高祖及先后服御之物匍匐床前悲恸左右侍御者莫不歔欷（会要。又载初甲辰之夜大雨雪及帝入陵悲号哭咽百辟哀恸有苍出於丘陵之上俄而流布天地晦冥礼毕帝出自寝宫步过司马门泥行二百馀步，於是风静雪止天色开霁咸以为孝感之所致焉）。
十四年五月丁酉帝追感高祖先后同忌此月不御酒肉。
十六年十二月令左监门中郎将齐士员将兵卫献陵帝召士员至望见而降殿自悲咽不已谓从官曰：顷属岁阴道暮情深罔极所备新衣珍馔欲以正旦奉荐园陵朕。若亲行便劳扈从三元告始家有吉凶庆慰之礼咸重兹日朕不欲劳人乃自抑止因命江夏王道宗代行所献之物帝并跪授道宗焉。
十七年七月癸巳司空房玄龄给事中许敬宗著作佐郎敬播上所撰高祖并当朝实录各二十卷帝遣谏议大夫褚遂良读之於前始读至帝初生祥瑞遂感动流涕曰：朕於今日富有四海追思膝下不可复休因悲不息命令收卷。
二十年十二月癸未帝谓司徒长孙无忌等曰：今日吾之生日俗云：生日可嘉乐於吾之情翻成感思君临天下富有四海而追求侍养永不可得仲由怀负米之恨则吾情也。因泣下数行群臣并皆掩泪。
高宗为晋王年始九岁居长孙皇后丧哀慕不能自胜太宗常加慰抚繇是特深宠异贞观十六年立为皇太子十九年太宗亲征辽左命太子於定州监国将发太子悲啼数日因奏请飞驿递表起居。又请递敕垂报并许之飞表奏事自兹始也。每闻太宗亲临贼城不逾百步中宵不寐达旦衔涕因上。表曰：愿收雷霆之威驻矢石之外惴惴愚诚敢以死请及师旋太子从至并州时太宗患痈太子亲吮之扶辇步从者数日既至京师太宗气疾发动乃於北阙饵药令太子总摄机务每日听政於东宫罢朝复谒寝门视膳不离左右。
二十三年从幸翠微宫太宗苦痢增剧太子侍疾旬日之间有变白者太宗泣曰：吾闻古之孝者不过文王汝今数日不食昼夜不离吾侧口尝汤药盛年鬓则变白汝之孝敬过文王矣。吾虽殒没亦无所恨及太宗灵驾将引帝号叫自投於地扳辒车哽恸摧裂擗踊悲哭不能自胜。
永徽二年四月己丑以将忌月令有司进素食太常停教终於五月自三年丧毕朔望未御正殿百寮上表请乞九月辛邜始御太极殿自此每五日一御太极殿视事十一月辛酉亲祀南郊黄门侍郎宇文节奏言依仪明日朝群臣陈乐悬请奏九部乐帝曰：被甲而舞者情不忍观所司更不宜设言毕惨怆久之初太宗在藩乐工为秦王破阵乐舞以歌用兵之妙贞观初以为武舞每宴享奏乐必陈之至是停所作於殿廷而所司依前习之三年正月丙子亲祠太庙及布币献至太宗神座俯伏感恸悲不自胜侍卫者皆欷莫能仰视。
六年春正月壬申朔亲谒昭陵文武百寮及宗室子孙并陪位帝降辇易服行哭就位再拜擗踊礼毕。又改服奉谒寝宫其崇圣宫妃嫔太长公主以下及越赵二国太妃等先於神位左右侍列如平生帝入寝哭踊绝於地进至东阶西面再拜号恸久之乃进太牢之馔加珍饣羞具品引太尉无忌司空赵王福曹王明左屯卫大将军程知节并入执爵进俎帝至神座前拜哭奠馔阅先帝先后衣服拜辞讫行哭出寝北门乃御小辇还行宫。
中宗为皇太子大足元年从则天幸京师时属凝寒亲捧天后足步从一里馀天后大悦下制褒美宣付史官二年正月欲躬侍则天皇后灵驾以赴山陵百官固谏乃止有司以则天皇后服满三十六日请帝及百寮并从权制改服惨服帝不许竟服衰麻惟公卿以下听服惨服帝自居谅暗令所司惟进仓米薄粥豆卢钦望以帝素有气疾请少加一姜桂上。表曰：臣闻孝子居丧朝一溢米暮一溢米食之无或粥或饭不能食粥者饭羹以菜可也。又曰：五十不致毁。又曰：丧有疾食肉饮酒加以姜桂。又曰：若不胜丧乃比於不慈不孝孝经曰：毁不灭性此圣人之教也。窃以两溢之米欲满大升或为饭粥随性所嗜羹以助食年至五十不合致毁素有疾。又加酒肉食味不美调以姜桂此乃圣人制礼原父母之情不欲令孝子病毁不胜哀痛也。自古圣人制礼如此殷勤大行则天遗制如此恳至今陛下三日视事听览万机群生性命仰陛下存活三圣基业待陛下兴隆伏惟圣年已登五十陛下缘在房州先患脚气今在衰苦旧患更发。又自今月二日已来惟令进仓米薄粥臣下惊恐不胜惶惧但仓米陈臭天下共知食即动气奈何陛下以五十之年抱积久之患奉累圣之绪承遗制之托上事宗庙社稷下养赤子苍生故食动病之仓米不遵遗令之教训陛下纵自轻性命其奈七庙何其奈万姓何臣等痛切之至谨述先圣制礼大行遗制伏乞少进美膳加以姜桂即望圣体稍和旧患渐损制不许。
玄宗开元五年十二月己丑敕今在遏密。又逼忌辰起今日後至来年正月上旬以来并进蔬食所司准式此限内仍令都城禁屠杀。
十七年十一月谒桥陵帝望陵涕泣哀感左右升奉先县为赤县以所管万三百户供奉陵寝。
肃宗至德二年十二月丙午玄宗自蜀至帝至望贤宫奉迎玄宗御宫南楼以俟之帝望楼辟易下马趋进楼前再拜蹈舞称贺玄宗下楼帝匍匐捧玄宗足涕泗呜咽不能自胜扶玄宗升殿尚食每进一味帝皆尝膳然後进飞龙御马帝亲选试然後进御玄宗上马秉辔帝拢马行数步玄宗止之而後退玄宗谓左右曰：吾享国以来未知贵也。今见吾子为天子乃知贵也。左右皆呼万岁帝尝避驰道执鞭弭导引玄宗自开远门至丹凤门连棚夹道兵马旗帜曜都邑耆老缁黄垂泣蹈舞皆曰：不图今日天下再安复睹二圣都人士女观者万亿计繇丹凤门入大明宫内外文武百寮先俟於含元殿前以班序立玄宗御殿扇开左相苗晋卿右仆射裴冕等奏贺蹈舞呼万岁玄宗亲慰百寮皆感咽帝累奏请辞位居东宫玄宗固不许。又使高力士再三谕旨乃奉诰焉乾元元年四月戊辰帝进太上皇烧丹灶诰曰：孝感之极通於神明传於前史迹罕彰灼今日之事不其效欤吾比年服药物比为金灶煮炼石英自经寇戎失其器用前日晚际思欲修营一昨早朝遽闻进奉有同符契。若合神明此乃汝之因心测吾之本意岂惟此度前後非一则知惟睿作圣惟德动天再辟寰区重会父子付托之际古今未闻色养之勤书册不载寤寐嘉叹深慰於怀宜颁示天下宣付史馆帝上表谢曰：臣伏奉恩命以臣所进药器深合天心伏蒙特垂褒美令颁示天下臣幸以菲才叨膺宝历圣慈曲眷每事忧兢至於孝养之宜臣子常礼先意承旨务达微诚不期进奉之时偶合圣旨宁谓至诚能感事近前知以臣孝既繇衷物自冥应特加奖饰许载缣缃在臣下情弥增愧悚诰曰：王者域中之尊孝者天下之本兼而成务厚莫重焉而应物以和奉亲以爱繇衷而举有感必通。若不动於神明，岂能比於符契。且匹夫之绩尚铭於鼎鼐况天子之孝不列於缣缃故欲昭宣示於中外垂芳於来叶光我国典也。十一月玄宗幸华清宫还帝至灞上迎候下马趋进百馀步再拜舞蹈前抱玄宗足玄宗抚帝背帝。又控辔行数十步有命乃止。
上元元年七月殿中监李辅国矫诏自兴庆宫移太上皇於大内帝更选择後宫及上皇素所爱幸并妓乐百馀人令於西宫备洒扫。又有诏令万安咸宜二长主侍养上皇至於服御馔食穷极珍奇视膳问安加於常日异方进献先到西宫国之大事咨之可否然帝从此怏怏成病常涕泣不乐每西宫朝见鸣咽不能自胜侍臣感动天下称孝繇此常欲诛辅国会疾甚竟不行。
宪宗元和二年春正月庚寅朝享於太庙初次诸室帝皆尽於诚敬至德宗顺宗室流涕呜咽。若不自胜侍臣及举册官皆相顾感泣。
穆宗长庆元年正月庚子享太庙至顺宗宪宗二室欷流涕侍臣从官皆感动。
文宗孝义天然太和中太皇太后居兴庆宫宝历太后居义安殿皇太后居大内（太后宪宗懿安郭后也。宝历太后穆宗恭禧王后皇太后穆宗真献萧后也。王后生敬宗萧后生文宗）时号三宫三太后帝五日参拜四节献贺皆繇複道至南内开成中正月望夜帝於咸泰殿陈银烛奏仙韶乐三宫太后俱集奉觞献寿如家人礼诸亲王公主驸马戚属皆侍宴凡膳饣羞珍果蛮夷奇贡献郊庙之後奉三宫而後进御帝常以宗庙祭器朽故不修丁宁言於宰臣因令郡县有为漆器处精造以进既而江南诸道有以新祭器奏到有司遽将呈贡上敛容令陈於别殿具冠而阅之有顷欷而退。
後唐庄宗初嗣晋王居丧过制毁瘠不自胜将吏不得谒见监军使张承业排闼至庐所言曰：大孝在不坠家业不同匹夫之孝。且君父厌世嗣主未立窃虑凶猾不逞之徒有怀觊望。又汴寇压境利我凶哀苟或摇动则倍张贼势讹言不息惧有变生请依顾命墨听政然後经略南征保家安亲此为大孝勿拘常制以败远图，於是听断大事乃平定赵魏虽万事之殷在邺城每一岁之内驰驾归省太后者数四士民服其仁孝同光二年正月甲寅帝在雒京太常奏定皇太后到阙仪皇帝合於银台门内奉迎敕顷以未平国耻须运戎机十年亲统於骁雄千里久违於定省宁辞栉沐常切晨昏今已翦荡元凶宅居中土仰禀庭闱之训获宁宇宙之心恨不得躬诣汾川攀迎法驾况皇太后远涉山阻将及近畿朕何以端坐阙庭为拘常礼虽云：旧制未叶斯怀朕今亲至怀州奉迎丙辰中书奏缘自二十三日後在散斋之内不合远出敕旨到河阳奉迎庚申幸河阳奉迎皇太后悲泣久之太后素与刘太妃善分决之後思心郁陶虽娱玩充庭常悒然不乐俄闻太妃违豫日命尚医中使问讯结辙使言有瘳即喜言加则不御饮膳自是终始无敢言加者既而谓帝曰：吾与太妃恩如伯仲彼经年抱病但见吾面差足慰心吾骤归晋阳旬朔与太妃复来帝曰：时方暑毒山路崎岖无烦往复。且可令存屋辈迎侍太妃譬谏久之方止及凶问至太后恸哭累旬自是渐不豫帝朝夕尝药视膳左右衣不解带请祷山川竟不效帝居丧哀毁殆至灭性皇族伏苫谏譬五日方食。
闵帝即位初御中兴殿群臣列位冯道升阶进酒帝曰：比於此物无爱除宾友之会不近樽况在沉痛之中安事饮啖命彻之。
周世宗初镇郓州太祖亲征慕容彦超六月兖州平帝遣使奉表请车驾繇郓濮路还京庶得一睹天颜太祖从之及太祖过澶渊帝迎谒於马前悲咽流涕显德元年帝亲征河东迎故淑妃丧还太祖一后三妃及嵩陵就掩皆议陪帝以妃丧在贼境未及迁窆乃诏有司於嵩陵之侧预营一冢以虚之俟贼平即议襄事至是帝幸晋郊果成素志盖孝感之所致也。
