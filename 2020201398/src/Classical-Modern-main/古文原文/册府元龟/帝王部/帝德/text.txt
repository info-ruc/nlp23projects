自古王者受命以有德而後昌也。书称皇天无亲惟德是辅《易》曰：日新之谓盛德。若夫创业之后天下乐推守文之主人心欣戴何哉！盖圣人以顺动则悦随暨声教则咸服者也。昔三皇无为而化五帝垂拱而治巍巍荡荡无得而称恭已而化三代而下百王以还虽教成之迹不同而君民之德可举莫不合天地之大齐日月之明表正万邦辉映千古是知贵为万乘富有四海在乎！以百姓心为心万物利为利无私之道不宰为功加之虽休勿休日慎一日者得以垂无疆之美也。
黄帝轩辕氏生而神灵弱而能言幼而狥齐（年逾十五则聪明心虑无不狥通矣。）长而敦敏成而聪明既为天子置左右太监监於万国万国和而神鬼山川封禅以为多焉。
颛顼高阳氏静渊以有谋疏通而知事养财以任地载时以象天依鬼神以制义治气以教化洁诚以祭祀北至於幽陵南至於交趾西至於流沙（流沙在张掖延居县）东至於蟠木（东海中有山焉名曰：度索上有大桃树屈蟠三千里）动静之物大小之神日月所照莫不砥属（砥平也。四远皆平而来服属）。
帝喾高辛氏生而神灵自言其名普施利物不私其身聪以知远明以察微顺天之义知民之急仁而威惠而信身而天下服取地之财而节用之抚教万民而利诲之历日月而迎送之明鬼神而敬事之其色郁郁其德嶷嶷其动也。时其服也。士帝喾溉执中而遍天下（古既字作水傍遍字一作扁）日月所照风雨所至莫不服从。
帝尧陶唐氏其仁如天其知如神就之如日望之如富而不骄贵而不舒将逊于位让于虞舜曰：若稽古帝尧曰：放勋钦明文思安安允恭克让光被四表格于上下克明俊德以亲九族九族既睦平章百姓百姓昭明协和万邦黎民於变时雍舜曰：稽於众舍己从人不虐无告不废困穷惟帝时克（帝谓尧也。舜因嘉言无所伏遂称尧德以成其义考众从人矜孤悯穷凡人所轻圣人所重）益曰：都帝德广运乃圣乃神乃武乃文（益因舜言。又美尧也。广谓所覆者大运谓所及者远圣无所不通神妙无方文经天地武定祸乱）皇天眷命奄有四海为天下君（眷视奄同也。言尧有此德故为天所命所以勉舜也。）禹曰：帝光天之下至於海隅苍生（光天之下至於海隅苍苍然生草木言所及广远）孔子曰：大哉！尧之为君也。惟天为大惟尧则之荡荡乎！民无能名焉巍巍乎！其有成功。
帝舜虞氏年二十以孝闻三十而尧问可用者四岳咸荐虞舜尧曰：可，於是尧乃以二女妻舜以观其内使九男与处以观其外舜居妫内行弥谨尧二女不敢以贵骄事舜亲戚甚有妇道尧九男皆益笃舜耕历山历山之人皆让畔渔雷泽雷泽之人皆让居陶河滨器皆不苦窳（病也。）一年而所居成聚二年成邑三年成都尧将使嗣位历试诸艰作舜典曰：若稽古帝舜（亦言其顺考古道而行之）曰：重华协于帝（华谓文德言其光大重合於尧俱圣明）哲文明温恭允塞（深哲智也。舜有文明温恭之德信允塞上下）玄德升闻乃命以位孔子曰：无为而治者其舜也。与。又曰：舜其大知也。与舜好问而好察迩言隐恶而扬善执其两端用其中於民其斯以为舜乎！（两端过与不及也。用其中於民贤不肖皆能行之其德如此乃号为舜舜之言充也。）。又曰：後世虽有作者虞舜弗可及也。已矣。君天下生无私死不厚其子子民如父母有惨怛之爱有忠利之教亲而尊安而敬威而爱富而有礼惠而能散其君子尊仁畏义耻费轻实忠而不犯义而顺文而静宽而有辨（不厚其子言既不传位。又无以丰饶诸侯位也。耻费不为辞费出空言也。实谓货财也。辨别也。犹宽而栗也。）甫刑曰：德威惟畏德明惟明非虞帝其孰能如是乎！（德所威则人皆畏之言服罪也。德所明则人皆宠之言得人也。）。
夏禹为人敏给克勤其德不违其仁可亲其言可信声为律身为度（以身为法度）称以出（出一作土）穆穆为纲为纪帝尧使禹为司空劳身焦思居外十二年过家门不入薄衣食致孝於鬼神卑宫室致力於沟洫（方里为井井间为沟十里为成成有沟洫沟广深四尺洫八尺也。）作大禹谟曰：若稽古大禹曰：文命敷於四海祗承于帝（言其外布文德教命内则敬承尧舜）。又禹立三年百姓以仁遂焉岂必尽仁（言百姓效禹为仁非本能仁也。遂犹达也。）禹治水敷土其德能大中国（作大夏之乐）。
殷汤出见野张网四面乃去其三面（事具帝王仁慈门）诸侯闻之曰：汤德至矣。及禽兽汤举伊尹任以国政既践天子位伊尹作咸有一德汤即位奉天无私故《诗》曰：帝命不违至於汤齐汤降不迟圣敬日跻昭假迟迟上帝是祗帝命式於九围仲虺之诰曰：惟王不迩声色不殖货利（迩近也。不近声乐言清简不近女色言贞固殖生也。不生资财货利言不贪也。既有圣德兼有此行）德懋懋官功懋懋赏用人惟已改过不吝（懋勉也。勉於德者则勉之以官勉於功者则勉之以赏用人之言。若自己出有过则改无所吝惜所以能成王业）克宽克仁彰信兆民（言宽仁之德明信於天下）佑贤辅德显忠遂良（贤则助之德则辅之忠则显之良则遂之明王之道）。又伊训曰：惟我商王布昭圣武代虐以宽兆民允怀（言布明武德以宽政代桀之虐政兆民以此皆信怀我商王之德）。又曰：肇人纪从谏弗弗先民时。若居上克明为下克忠与人不求备检身。若不及以至於有万邦微子之命曰：乃祖成汤克齐圣广渊（言汝祖成汤能齐德圣达广大深远泽流後世）皇天眷佑诞受厥命（皇天眷顾汤佑助之大受其命为天子）抚民以宽除其邪虐（抚民以宽政放桀邪虐汤之德）功加於时德垂後裔（言立功于当时德泽垂及後世）。又曰：汤以宽治民而除其邪其德能讠天下（故作大之乐）。
周文王在母不忧（体不变故不忧）在傅弗勤处师弗烦事父不怒（父谓王季）既为西伯遵后稷公刘之业则古公王季之法笃仁敬老慈少礼下贤者日中不暇食以待士士以此多归之虞芮之人有狱不能决乃如周入界耕皆让畔民俗皆让长（事具帝王创业门）诸侯闻之曰：西伯盖受命之君（一云：西伯盖受命之年称王）。
武王伐纣以除其害其德能成武功故作大武之乐汉高祖宽仁爱人意豁如也。尝有大度不事家人生产作业不文学而性明达好谋能听既即位自监门戍卒见之如旧。
惠帝内亲亲外礼宰相优宠齐悼赵隐恩敬笃矣。闻叔孙通之谏则瞿然（谏複道乘衣冠道也。）纳曹相国之对而心说（对循高帝制度）可谓宽仁之主。
文帝即位二十三年宫室苑囿车骑服御无所增益吴王诈病不朝赐以几杖张武等受赂金钱觉更加赏赐以鬼其心专务以德化民是以海内殷富兴於礼义断狱数百几致刑措（措置也。几近也。言天下死罪人不过数百也。）十三年诏曰：秘祝之官移过於下朕甚弗取其除之。
元帝宽弦逮下出於恭俭号令温雅有古之风烈。
成帝为太子时宽博谨慎初居桂宫（桂宫在城中近北宫非太子宫）。
元帝尝急召太子出龙楼门（门楼下有铜龙。若白鹤飞廉之为名也。）不敢绝驰道（驰道天子所行道。若今之中道绝横度也。）西至直城门（黄图西出南头第二门也。）得绝乃度还入作室门元帝迟之问其故以状对元帝大悦乃著令令太子得绝驰道及即位修容仪升车正立不内顾不疾言不亲指（不内顾谓俨然端严不回视不疾言者为轻肆也。不亲指为惑下也。）临朝渊默尊严。若神可谓穆穆天子之容者矣。
後汉光武以天下既定思念欲完功臣爵土不令以吏职为过故皆以列侯就第帝虽制御功臣而每能回容宥其小失（回曲也。曲法以容也。）远方贡珍甘必先遍赐列侯而大官无馀有功取增邑赏不任以吏职故皆保其福禄终无诛谴者帝明慎政体总揽权纲量时度力举无过事宫房无私爱左右无偏恩建武中幸章陵观田庐置酒作乐赏赐时宗室诸母因酣悦相与语曰：文叔（帝之字也。）少时谨信与人不款曲唯直柔耳今乃能如此帝闻之大笑曰：吾理天下亦欲以柔道行之。
明帝善刑理法令分明日晏坐朝幽枉必达内外无倖曲之私在上无矜大之色断狱得情号居前代十二（十断其二言少刑也。）故後世之言治者莫不先建武永平之政章帝平徭简赋而人赖其庆。又体之以忠恕文之以礼乐故乃藩辅克谐群后德让谓之长者不亦宜乎！（魏文帝称章帝长者）。
魏明帝口吃少言而沉毅好断初诸公受遗辅导帝皆以方任处之政自己出而优礼大臣开容善直虽犯颜极谏无所摧戮其君人之量如此之伟也。
晋武帝宇量弦厚造次必於仁恕容纳谠正未尝失色於人明达善谋能断大事故得抚宁万国绥靖四方明帝为太子性至孝有文武才略钦贤爱客雅好文辞当时名臣自王导庾亮温峤桓彝阮放等咸见亲待尝论圣人真假之意导等不能屈。又习武艺善抚将士於时东朝济济远近属心焉及即位聪明有机断尤精物理於时兵凶岁饥死疫过半虚弊既甚事极艰虞属王敦挟震主之威将移神器帝崎岖遵养以弱制强潜谋独断廓清大改授荆湘等四州以分上流之势拨乱反正强本弱枝虽享国日浅而规模宏远矣。
简文帝幼而岐嶷为元帝所爱郭璞见而谓人曰：兴晋祚者必此人也。及长清虚寡欲尤善玄言。
孝武帝幼称聪悟简文之崩也。即位时年十岁至晡不临左右进谏答曰：哀至则哭何常之有谢安尝叹以为精理不减先帝既威权已出雅有人主之量。
恭帝为琅邪王辅政安帝既不慧帝每侍左右消息温凉寝食之节以恭谨闻时人称焉。
後魏道武幼遭艰难备尝险阻具知民之情伪及在位躬行仁厚协和民庶既定中原患前代刑网峻密乃命三公郎王德除其法之酷切於民者约定科令大崇简易是时天下民久苦兵乱畏法乐安帝知其。若此乃镇之以玄默罚必从轻兆庶欣戴焉。
元明道武长子明宽毅非礼不动道武甚奇之。
太武聪明大度意豁如也。
献文聪机悟幼而有济民神武之规。
孝文敦睦九族礼敬俱深虽於大臣持法不纵然性宽慈每垂矜赦听览政事莫不从善如流哀矜百姓尝思所以济益天地五郊宗庙二分之礼常必躬亲不以寒暑为倦每言凡为人君患於不均不能推诚遇物苟能推诚胡越之人亦可亲如兄弟尝从容谓史官曰：直书时事无讳国恶人君威福自己史复不书将何所惧南北征巡有司奏请治道帝曰：粗修桥梁通舆马便止不须去草令平也。凡所修造不得已而为之不为不急之事损民力也。巡幸淮南如在内地军事须伐民树者必留绢以酬其直稻粱无所伤践太和十七年南伐太尉丕奏请以宫人从诏曰：临戎不语内事宜停来请帝爱奇好士情如饥渴待纳朝贤随才轻重尝寄以布素之意然玄迈不以世务婴心曾幸华林园因观故景阳山侍郎郭祚曰：山以仁静水以智流愿陛下之帝曰：魏明以奢失於前朕何为袭之於後祚曰：高山仰止帝曰：，岂非景行之谓。
後周太祖性好朴素不尚虚饰尝以反风俗复古始为心知人善任使从谏如流崇尚儒术明达政事恩信被物。
明帝宽明仁厚敦睦九族有君人之量。
武帝初为大司空甚为明帝所亲爱朝廷大事多共参议性沉深有远识非因顾问终不取言明帝每叹曰：夫人不言言必有中及即位劳谦接下自强不息征伐之处躬在行阵性。又果决能断大事伐齐将战有司请换马帝曰：朕独乘良马欲何所之故能得士卒死力。
隋高祖初入太学深沉严重虽至亲昵不敢狎侮外质木而内明敏有大略初得政之始群情不附诸子幼弱内有六王之谋外致三方之乱握强兵居重镇者皆周旧臣帝推以赤心各展其用不逾期月克定三边未及十年平一四海。
唐高祖七岁袭爵唐国公倜傥不羁豁达大度至性刚直无所矫饰志略宏远宽仁容众凡所与游集无贵贱皆得其欢心及义兵起群盗大侠争来归附焉谒见必与同坐或延之卧内握手造膝恩如朋友赏赐金帛无所爱郄凡有委任推以赤心皆许便宜从事未尝限以文法繇是衔命毕力向义者如流及即位见旧爱故人特执降有自远至者皆为之加礼贵臣尝引升御榻辞意款昵言必称名初军国多务奏请填委临朝处分剖决如流每发其奸伏皆出人之意表然唯举大纲不存苛细尝从容谓侍臣曰：隋炀帝时遣左右觇察得失朝臣战惧咸不自安君臣一体岂当如是。
太宗始自襁褓视瞻举措有异於常尤为高祖穆太后之所锺爱每将随从不离左右践祚之始霜旱为灾粟价腾起突厥侵抄州县骚然帝布德寰中申威遐外旬月之间九区宁谧至於进贤任能厉精为政求士。若不及从谏如转圜分遣旌旄抚临戎狄未几单于面缚葱西肉袒榜徵儒学兴复制度礼乐毕备风教兴行下无滞才上无比政商旅野次无复盗贼外户不闭囹圄尝空制御王妃公主之家及大姓豪猾之伍敛手屏迹无敢侵犯亦古昔未之有也。尝谓侍臣曰：今天下无事四夷宾服唯须守此成功以养百姓。又指殿而言曰：安百姓者如造此舍经始斯毕安可改移。若易一榱增一瓦人足竞践良工挥墨摇其梁栋所坏益多亦犹百姓既安因而抚养。若慕奇功变法制不常其德必致劳扰。又尝狩於骊山帝登山顶见围断绝顾谓从官曰：此山险绝马路不通攀缘危涧人亦劳止。若依军令阙围有罪朕为万姓主不可登高就下察人之过乃回马避之。又尝谓侍臣曰：传云：已所不欲勿施於人朕今每事繇已诚能自节岂独百姓不欲而必顺其情但四夷不欲亦能从其意耳。又尝征辽将发定州诏以宫女十人从司徒长孙无忌表请陛下躬自度辽天下兵符及神玺悉从宫女减少将委官人天下观之以为陛下轻神器帝曰：度辽者十馀万人皆离家室朕将十人犹惭太多夫自厚其身必劳百姓十人以主玺符足可不任官人朕心已在言前无烦公重请右卫将军陈万福违法取驿麸数石不欲加罪赐麸以鬼其心帝威容甚肃百寮进见皆失其措帝知其。若此每见人奏事必假借颜色使得尽言尝谓公卿曰：朕见炀帝多忌朝臣不语非所以待下也。朕欲上和下睦君臣一体遂语百寮日午事隙各归第所有情好任其往来虚怀博纳不欲见人之短。又谓群臣曰：朕比许上封事者欲知国家臧否政教得失而无识人因此兼言公等愆过朕皆弃而不览想不以怀疑。
玄宗生而聪明睿哲及长宽仁孝友识度弘远英武果断不拘小节。
肃宗始五岁聪明秀异及长英睿有谋略仁爱孝友得之天性有捡制规矩临事立断应。若雷霆。
代宗天纵圣德仁孝友悌至性过人聪明神武宽而能断硕量洪深喜愠不形於色自幼好学乐善强记及长博通经籍尤精易象而温恭简敬动必繇礼及即位取则二仪推诚万方含弘光大宽而能断圣德在人而不有神功格天而不言可谓中兴之主。
德宗贞元中尝谓宰臣曰：先师有云：居上不宽吾何以观而今以後朕务行宽大之令百寮有才能行有不周者当弃瑕录用无求备於一人。
顺宗为太子时於父子间慈孝交结无嫌每以天下为忧德宗在位稍久不假宰相权而左右得因缘用事外则裴延龄李齐运韦渠牟等以奸佞相次进用延龄尤狡险判度支刻剥聚敛自以为功天下皆怨怒帝每进见候颜色取言其不可及陆贽张滂李充等以毁谴朝臣悚惧谏议大夫阳城等伏阁极论德宗怒甚将加城等罪外无敢救者帝独开解之城等赖以免德宗卒不相延龄渠牟者帝之力也。贞元中中官多诈称宫市肆夺人物百姓怨苦帝尝以为言德宗虽不能悉听用而心益贤重太子未尝假借内官颜色居东宫二十馀年天下阴受其赐。
宪宗即位初平公主进女口十五人帝曰：太上皇不受献朕何敢违其还郭氏京师士庶闻之者皆喜。且相贺想望太平焉元和末光禄卿杨元卿奏曰：淮西平甚有宝货及犀带臣知之往取必得帝曰：朕本讨贼为人除害今贼平人安则我求得矣。宝货犀带非所求也。後勿复言。
穆宗宽仁大度天资博厚喜愠不形於外元和末帝在东宫时侍读谏议大夫韦绶奏帝学书至依字取去其傍人字臣问之故答曰：君父每以此字可天下之奏臣子岂合书之宪宗深嘉叹焉。
文宗初封江王在藩邸温恭冲默好学不倦。
宣宗每对臣寮肃然拱揖鲜有轻易之言大臣或献章巟即烧香盥手受而览之当时以大中之政有贞观之风焉。
昭宗攻书好文尤重儒术神气雄俊有会昌之遗风以先朝威武不振国命浸微而尊礼大臣详延道术意在恢张旧业号令天下即位之始中外称之。
後唐庄宗便骑射胆略绝人其心豁如也。采录善言听纳容物为晋王时躬亲庶务每与宾寮参议以恤物为心视民如伤孜孜不倦尝有疑狱法司以状具闻帝犹虑狱吏榜笞诬枉覆讯曰：非狱吏榜笞乎！非势门排陷乎！黠囚或诬谰帝以具狱按格令条其罪以示之囚既俛首伏罪帝愍然谓之曰：非吾杀尔尔当自杀每出於路遇饥寒无告者必驻马临问解衣衣之推食食之其山林群盗邑里酋豪皆革心从化各务生产屏出贪吏杜塞幸门登任循良振拔沉滞不逾期月民俗丕变市无强贾路不拾遗闾里之间无复犬吠之警流佣毕复颂声闻於道路三农稔熟上下翕然明宗初为太祖亲骑雄武独断谦和下士每有战功未尝自伐居常唯治兵仗持廉处静晏如也。太祖尝试之召於泉府命恣其所取帝唯持束帛数缗而出晋高祖性沉澹寡言笑读兵法重李牧周亚夫之所行事初为太原尹未尝有丝竹滋味而取自燕乐每公退必召幕客论民间稼穑及刑政得失幕客常俸皆曰：但使人辇青白铜钱给之常俸之外优以品食但日在公宫不许游士人亦倾心自效无所倦焉周太祖性聪明凡军志政经深穷肯綮人皆服其敏无以过之。
世宗幼而英悟以严重自处与宾客言必低声柔气商确古今及论攻战之事则纵辩高谭词理锋起故时人多之及即位与侍臣论及赏罚之道帝曰：但依王道行之朕固不因怒加罪因喜赏人也。
