《易》曰：大人以继明照于四方孟轲亦云：君子创业垂统为可继也。仲尼删诗定书断自唐虞以下故轩辕之前无所论次然学者多称少昊乃黄帝之子逮乎！尧舜皆其裔也。则知黄帝之泽及後世渊源深远然自帝喾已往五材迭胜事毕纂绪此固不论及夏后氏之兴栉风沐雨乘四载拯横流鸟兽咸。若民粒食功无间然子启贤明用克永世商有祝网之仁诛暴之义元元欣戴亦惟旧矣。虽太甲之颠仆典刑而流风善政浸于遗俗有贤臣援而正之终能笃绍基绪姬周之兴瓜瓞成颂炎汉之庆大横叶兆自尔明圣代兴光昭前烈七世之庙固可以观德者矣。
夏后启禹之子禹东巡守至于会稽而终以天下授益禹崩三年之丧毕益让帝禹之子启而避居箕山之阳（阳字一作阴避音壁）禹子启贤天下属意焉禹虽授益益之佐禹日浅天下未洽故诸侯皆去益而朝启曰：吾君帝禹之子也，於是启遂即天子之位是为夏后。
帝太康启子。
帝仲康太康弟。
帝相仲康子。
帝少康相子。
帝宁少康弟（一云杼）。
帝槐宁子。
帝芒槐子。
帝泄芒子。
帝不降泄子。
帝扃不降弟。
帝廑扃子。
帝孔甲不降子。
帝皋孔甲子。
帝发皋子。
帝履癸发子是为桀。
殷帝外丙汤之子汤太子太丁未立而卒乃立太丁之弟是为外丙。
帝仲壬外丙之弟。
帝太甲太丁之子成汤长孙成汤既没太甲元年（《史记》称汤没太子太丁之子外丙即位三年立其弟仲壬与书差互）伊尹作伊训曰：惟元祀十有二月乙丑伊尹祠于先王（此汤终逾月太甲即位奠殡而告）奉嗣王祗见厥祖（居位主丧）侯甸群后咸在（在位次）百官总已以听於蒙宰（伊尹制百官以三公摄蒙宰）。
帝沃丁太甲子。
帝太庚沃丁弟。
帝小甲太庚子（一云弟）。
帝雍已小甲弟。
帝太戊雍已弟（为殷中宗）。
帝仲丁太戊子。
帝外壬仲丁弟。
帝河甲外壬弟。
帝祖乙河甲子。
帝祖辛祖乙子。
帝沃甲祖辛弟。
帝祖丁沃甲兄祖辛之子。
帝南庚祖丁弟沃甲之子。
帝阳甲祖丁子阳甲之时殷衰自仲丁以来废而更立诸弟子弟子或争相代立比九世乱，於是诸侯莫朝。
帝盘庚阳甲弟自河北五迁至河南治亳号曰：殷行汤之政百姓繇宁殷道复兴诸侯来朝。
帝小辛盘庚弟。
帝小乙小辛弟。
帝武丁小乙子（为殷高宗）。
帝祖庚武丁子。
帝祖甲祖庚弟。
帝廪辛祖甲子。
帝庚丁廪辛弟。
帝武乙庚丁子。
帝太丁武丁子。
帝乙太丁子。
帝受辛帝乙少子兄微子启母贱不得嗣辛母正后遂为嗣辛立为帝天下谓之纣。
周成王武王太子太子代立是为成王王少周初定天下周公恐诸侯叛乃摄行政当国七年成王长周公反政北面就群臣之位群臣赋敬之（周颂篇名）以进戒嗣王。
康王成王太子成王顾命惧太子之不任乃命召公毕公率诸侯以相太子而立之成王既没二公率诸侯以太子见於先王庙中告以文王武王之所以为王业之不易务在节俭毋多欲以笃信临之作顾命太子立是为康王遂诰诸侯作康王之诰（既受顾命群臣陈戒遂报诰之因事曰：遂）曰：王出在应门之内（出皋门立应门内之中庭南面）太保率西方诸侯入应门左毕公率东方诸侯入应门右（二公为二伯各率其所掌诸侯随其方为位皆北面）皆布乘黄朱宾称奉圭兼币曰：一二臣卫敢执壤奠（宾诸侯也。举奉圭兼币之辞言一二见非一也。为藩卫。故曰：臣卫来朝而遇国丧遂因见新王敢执壤地所出而奠贽也。）皆再拜稽首王义嗣德答拜（诸侯拜送币而首至地尽礼也。康王以义继先人明德答其拜受其币）太保暨芮伯咸进相揖皆再拜稽首（蒙宰与司徒皆共群臣诸侯并进陈戒不言诸侯以内见外）曰：敢敬告天子皇天改大邦殷之命（上天改大国殷之王命谓诛纣也。）惟周文武诞受。若克恤西土（言文武大受天命而顺之能忧我西土之民本其所起）惟新陟王毕协赏罚戡定厥功用敷遗後人休（惟周家新升王位当尽协和天下赏罚能定其功以遗後人）今王敬之哉！（敬天道务崇先人之美）张皇六师无坏我高祖寡命（言当张大六师之众无坏我高祖寡有之教命）王。若曰：庶邦侯甸男卫（顺其戒而告之不言群臣以外见内）惟予一人钊报诰（报其戒）昔君文武丕平富不务咎（言先君文武道大政化平美不务咎恶）底至齐信用昭明于天下（至行至中信之道因显明于天下言圣德洽）则亦有熊罴之士不二心之臣保王家（言文武既圣则亦有勇猛如熊罴之士忠一不二心之臣共安治王家）用端命於上帝皇天用训厥道付畀四方（君圣臣良受端直之命于上天天用顺其道付与四方之国王天下）乃命建侯树屏在我後之人（言文武乃施政令立诸侯树以为藩屏传王业在我後之人谓子孙）今予一二伯父尚胥暨顾绥尔先公之臣服于先王（天子称同姓诸侯曰：伯父言今我一二伯父，庶几相与顾念文武之道安汝先公之臣服于先王）虽尔身在外乃心罔不在王室（言虽汝身在外土为诸侯汝心常当忠笃无不在王室熊罴之士励朝臣此督诸侯也。）用奉恤厥。若无遗鞠子羞（当各用心奉忧其所行顺道无自荒怠遗我稚子之羞辱稚子康王自谓也。）群公皆既听命相揖趋出（已听诰命趋出罢退诸侯归国朝臣就次）王释冕反丧服（脱去黼冕反服丧服居倚庐）。
昭王康王子。
穆王昭王子昭王南巡守不返卒于江上乃立子满是谓穆王。
恭王穆王子。
懿王恭王子。
孝王恭王弟。
夷王懿王太子孝王终诸侯立之。
厉王夷王子。
宣王厉王太子厉王即位三十年好利以荣夷公为卿士用事召穆公虎谏不听国人相与畔袭厉王王出奔於彘太子静匿召公之家国人围之召公乃以其子代王太子召公周公二相行政十四年厉王死於彘太子静长於召公家二相并立之。
幽王宣王子。
平王幽王子幽王为犬戎所杀，於是诸侯乃即申侯而共立故幽王太子宜臼是为平王以奉周祀。
桓王平王孙平王太子泄父蚤死立其子林是为桓王。
庄王桓王子。
王庄王子。
惠王王子。
襄王惠王子。
顷王襄王子。
匡王顷王子。
定王匡王弟。
简王定王子。
灵王简王子。
景王灵王子。
悼王景王子。
敬王景王子景王十八年后太子圣而早卒二十年景王爱子朝欲立之会崩子丐之党与争立国人立长子猛为王子朝攻杀猛为悼王晋人攻子朝而立丐是为敬王（敬王猛母弟）。
元王敬王子。
定王元王子（一曰贞定王）。
哀王定王子。
思王哀王弟哀王立三月思王弑哀王而自立。
考王思王弟思王立五月考王弑思王而自立。
威烈王考王子。
安王威烈王子。
烈王安王子。
显王烈王弟。
慎靓王显王子。
赧王慎靓王子。
汉惠帝高祖太子高祖十二年四月自太子即位文帝高祖中子惠帝娶鲁元公主女为皇后帝无子取後宫美人子名之以为太子惠帝晏驾太子立为皇帝年幼吕后临朝四年幽之永巷立恒山王弘为皇帝八年太后丧诸吕谋为乱丞相陈平太尉周勃朱虚侯章既诛诸吕诸大臣相与阴谋以为少帝及三弟为王者皆非孝惠子复共诛之使人迎代王代王乃遣太后弟薄昭见勃勃等具言所以迎立王者昭还报曰：信矣。乃令宋昌骖乘（乘车之法尊者居左御者居中。又有一人处车中右以备倾侧是以戎事则称车右其馀则曰：骖乘骖者三也。盖取诸三人为名义耳）张武等六人乘诣长安至高陵止而使宋昌先之长安观变昌至渭桥（在长安北三里）丞相已下皆迎昌还报代王乃进至渭桥群臣拜谒称臣代王下拜太尉勃进曰：愿请间（间容也。犹今言中间也。请容暇之顷当有所陈不欲於众显论也。）宋昌曰：所言公，公言之所言私王者无私太尉勃乃跪上天子玺代王谢曰：至邸而议之既入代邸群臣从至上议愿代王即天子位代王曰：奉高帝宗庙重事也。寡人不佞（不佞不材也。）不足以称（称副也。音尺孕切）愿楚王计宜者（楚王名交高帝弟也。）寡人弗敢群臣皆伏固请代王西乡让者三南乡让者再（让群臣也。乡读曰乡）丞相平等皆曰：臣伏计之大王奉高祖宗庙社稷计不敢忽愿大王幸听臣等臣谨奉天子玺符再拜上代王曰：宗室将相王列侯以为其宜寡人寡人不敢辞遂即天子位群臣以次侍使太仆夏侯婴东牟侯兴居先清宫（旧典天子行幸所至必遣静室令先按行清静殿中以虞非常）奉天子法驾迎代邸（法驾者侍中骖乘八车即御属车三十六乘）皇帝即日夕入未央宫夜拜宋昌为卫将军领南北军张武为郎中令行殿中（行谓案行也。）还坐前殿大赦天下。
景帝文帝太子後七年六月丁未即皇帝位。
武帝景帝中子後三年正月甲子自太子即皇帝位昭帝武帝少子後元二年二月立为太子年八岁大司马大将军霍光等受遗诏辅少主政事一决於光初征和二年卫太子为江充所败（卫太子即戾太子也。其母卫氏）而燕王旦广陵王胥皆多过失是时武帝年老帝母宠姬钩弋赵婕妤武帝心欲以为嗣命大臣辅之察群臣惟光任大责重可属社稷乃使黄门画者画周公负成王朝诸侯以赐光至是武帝游五柞宫病笃光涕泣问曰：如有不讳谁当嗣者武帝曰：君未谕前画意耶立少子君行周公之事光顿首让曰：臣不如金日日亦曰：臣外国人不如光武帝以光为大司马大将军日为车骑将军及太仆上官桀为左将军搜粟都尉桑弘羊为御史大夫皆拜卧内床下明日武帝晏驾遂即帝位元凤四年正月丁亥帝加元服见于庙（元服谓加冠也。《礼》曰：今月吉辰加尔元服元首也。）。
宣帝武帝曾孙卫太子孙也。生数月遭巫蛊事坐收系郡邸狱（谓诸郡邸置狱也。巫蛊狱收系者众故寄在郡邸狱）因大赦廷尉监邴吉载送祖母史良娣家後有诏掖庭养视上属籍宗正元平元年四月昭帝晏驾无嗣大将军霍光请皇后徵昌邑王贺六月丙寅王受皇帝玺绶尊皇后曰：皇太后癸巳光奏王贺淫乱请废之会丞相以下议定所立广陵王已前不用及燕刺王反诛其子不在议中近亲唯有卫太子孙号皇曾孙在民间咸称述焉光遂复与丞相杨敞等上奏曰：《礼》曰：人道亲亲故尊祖尊祖故敬宗太宗亡嗣择支子孙贤者为嗣孝武皇帝曾孙病已武帝时有诏掖庭养视至今年十八师受诗《论语》孝经躬行节俭慈仁爱人可以嗣孝昭皇帝後奉承祖宗庙子万姓臣昧死以闻皇太后诏曰：可光遣宗正刘德至曾孙家尚冠礼洗沐赐御衣太仆以令猎车迎曾孙就斋宗正寺入未央宫见皇太后封为阳武侯已而光奉上皇帝玺绶谒于高庙。
元帝宣帝太子黄龙元年十二月癸巳即皇帝位。
成帝元帝太子宣帝时为世嫡皇孙宣帝爱之竟宁元年六月己未自太子即皇帝位。
哀帝元帝庶孙定陶恭王子年十七徵为皇太子绥和二年四月丙午即皇帝位。
平帝元帝庶孙中山孝王子元寿二年六月哀帝晏驾大司马董贤自杀太皇太后诏新都侯王莽为大司马领尚书事七月遣车骑将军王舜大鸿胪左咸使持节迎中山王九月辛酉中山王即皇帝位年九岁在位五年为莽所莽立宣帝元孙子婴为皇帝年二岁婴立三年为莽所废。
後汉明帝光武第四子（光武事具帝王中兴门）中元二年二月戊戌自皇太子即位。
章帝明帝第五子永平十八年八月壬子自皇太子即皇帝位。
和帝章帝第四子章和二年二月壬辰自皇太子即皇帝位。
殇帝和帝少子元兴元年十二月辛未夜即皇帝位时诞育百馀日。
安帝清河王庆之子初封长安侯延平元年庆始就国邓太后特诏留帝清河邸八月殇帝晏驾太后与兄车骑将军邓骘定策禁中其夜使骘持节以王青盖车迎帝斋於殿中皇太后御崇德殿百官皆吉服群臣陪位引拜帝为长安侯皇太后诏曰：先帝圣德淑茂早弃天下朕奉皇帝夙夜瞻仰日月星辰异望成就岂意率然颠沛天年不遂悲痛断心朕惟平原王素被痼疾念宗庙之重思继嗣之统唯长安侯质性忠孝小心翼翼能通诗论笃学乐古仁惠爱下年已十三有成人之志亲德系後者莫宜于礼昆弟之子犹巳子春秋之义为人後者为之子不以父命辞王父命其以为孝和皇帝嗣奉承祖宗案礼仪奏。又作策命曰：惟延平元年秋七月癸丑皇太后曰：咨长安侯孝和皇帝懿德巍巍光於四海大行皇帝不永天年朕惟侯孝章帝世嫡皇孙谦恭慈顺在孺而勤宜奉郊庙统承大业今以侯嗣孝和皇帝後其审君汉国允执其中一人有庆兆民赖之皇帝其勉之哉！读册毕太尉奉上玺绶即皇帝位年十三太后犹临朝永初三年正月庚子皇帝加元服。
北乡侯章帝孙济北惠王寿之子安帝延光四年二月太后兄大鸿胪阎显为车骑将军定策禁中立之乙酉即皇帝位。
顺帝安帝之子母李氏为阎皇后所害永宁元年立为皇太子延光三年安帝乳母王圣大长秋江京中常侍樊丰谮太子乳母王男厨监邴吉杀之太子数为叹息王圣等惧有後祸遂与丰京共构陷太子太子坐废为济阴王明年三月安帝晏驾北乡侯立济阴王以废出不得上殿亲临梓宫悲号不食内外群僚莫不哀之及北乡侯薨车骑将军阎显及江京与中常侍刘安陈达等白太后秘不发丧而更徵立诸侯国王子乃闭宫屯兵自守十一月丁巳京师及郡国十六地震是夜中黄门孙程等十九人共斩江京刘安陈达等迎济阴王於德阳殿西钟下即皇帝位年十一近臣尚书以下从辇到南宫登台召百官尚书令刘光等奏言孝安皇帝圣德明茂早弃天下陛下正统当奉宗庙而奸臣交构遂令陛下龙潜藩国群僚远近莫不失望天命有常北乡不永汉德盛明福祚孔彰近臣建策左右扶翼内外同心稽合神明陛下践祚奉遵鸿绪为郊庙主承续祖宗无穷之烈上当天心下厌民望而即位仓卒典章多缺请条案礼仪分别具奏制曰：可乃召公卿百僚使虎贲羽林士屯南北诸门阎显兄弟闻帝立率兵入北宫尚书郭镇与交锋刃丶遂斩显弟卫尉景戊午遣使者入省夺得玺绶乃幸嘉德殿遣侍御史持节收阎显及其弟城门校尉耀执金吾晏并下狱诛。
冲帝顺帝之子建康元年八月庚午自皇太子即皇帝位年二岁。
质帝章帝玄孙渤海王鸿之子永嘉元年正月冲帝晏驾太尉李固以清河王蒜年长有德欲立之谓大将军梁冀曰：今当立帝宜择长年高明有德任亲政事者愿将军审详大计察周霍之立文宣戒邓阎之利幼弱冀不从乃立帝年八岁。
桓帝章帝曾孙蠡吾侯翼之子袭爵为侯本初元年梁太后徵帝到夏门亭将妻以女弟会质帝晏驾太后遂与兄大将军冀定策禁中闰月庚寅使冀持节以王青盖车迎帝入南宫丁丑封建平侯其日即皇帝位年十五初李固议立嗣因引司徒胡广司空赵戒先与冀《书》曰：天下不幸乃遭大忧皇太后圣德当朝统摄万机明将军体位忠孝忧存社稷而频年之间国祚三绝今当立帝天下重器诚知太后垂心将军劳虑详择其人务存圣明然愚情眷眷窃独有怀远寻先世废立旧仪近见国家践祚前事未尝不询访公卿广求群议令上应天心下合众望。且永初以来政事多谬地震宫庙彗星竟天诚是将军用情之日傅曰：以天下与人易为天下得人难昔昌邑之立昏乱日滋霍光忧鬼发愤悔之折骨自非博陆忠勇延年英发大汉之祀几将倾矣。至忧至惧可不熟虑悠悠万事唯此为大国之兴衰在此一举冀得书乃召三公中二千石列侯大议所立固广戒及大鸿胪杜乔皆以为清河王蒜明德著闻。又属最尊亲宜立为嗣先是蠡吾侯志尝取冀妹时在京师冀欲立之众论既异愤愤不得志而未有以相夺中常侍曹腾等闻而夜往说冀曰：将军累世有椒房之亲乘摄万机宾客纵横多有过差清河王严明。若果立则将军受祸不久矣。不。若立蠡吾侯富贵可长保也。冀然其言明日重会公卿冀意气恼恼而言辞激切自胡广赵戒以下莫不慑惮之皆曰：惟大将军命而固独与杜乔坚守本议冀厉声曰：罢会固意既不从犹望众心可立复议以书劝冀愈激冀乃说太后先策免固竟立蠡吾侯是为桓帝。
灵帝章帝孙解渎亭侯苌之子袭侯爵永康元年十二月桓帝晏驾无子皇太后与父城门校尉窦武定策禁中使守光禄大夫刘持节将左右羽林至河间奉迎明年正月己亥帝到夏门亭窦武持节以王青盖车迎入殿中庚子即皇帝位年十二改元建宁元年四年春正月甲子帝加元服。
弘农王辨灵帝子中平六年四月戊午即皇帝位初灵帝何皇后生皇子辨王贵人生皇子协群臣请帝立太子帝以辨轻佻无威仪不可为人主然皇后有宠兄进。又居重权故久不决至是帝疾笃属协於上军校尉蹇硕硕既受遗诏。且素轻忌於进兄弟及帝晏驾硕时在内欲先诛进而立协及进从外入硕司马播隐与进有旧迎而目之进惊驰从他道归营引兵入屯北郡邸因称疾不入硕谋不行皇子辨乃即位年十七八月为董卓所废。
献帝灵帝中子中平六年九月甲戌司空董卓废弘农王立帝年九岁兴平元年正月甲子帝加元服。
魏明帝文帝太子黄初二年为齐公三年为平原王以即献帝也。其母诛故未建为嗣七年五月文帝疾笃乃立为皇太子丁巳即皇帝位。
齐王明帝养子初帝无子养王及秦王询宫省事秘莫有知其所繇来者青龙三年封为齐王景初三年正月丁亥朔帝病甚乃立为皇太子是日即皇帝位大赦秋七月始亲临听公卿奏事正始四年正月帝加元服。
高贵乡公文帝孙东海定王霖之子正始五年封剡县高贵乡公嘉平五年九月齐王废公卿议迎立公十月己丑公至于玄武馆群臣奏请舍前殿公以先帝旧处避止西厢群臣。又请以法驾迎公不听庚寅公入于雒阳群臣迎拜西掖门南公下舆将答拜傧者请曰：仪不拜公曰：吾人臣也。遂答拜至止车门下舆左右曰：旧乘舆入公曰：吾被皇太后徵未知所为遂步至太极东堂见于太后其日即皇帝位於太极前殿百寮陪位者欣欣焉。
陈留王武帝孙燕王宇之子甘露三年封安次县常道乡公五年五月高贵乡公为成济所弑公卿议迎立公六月甲寅入于雒阳见皇太后是日即皇帝位於太极前殿。
