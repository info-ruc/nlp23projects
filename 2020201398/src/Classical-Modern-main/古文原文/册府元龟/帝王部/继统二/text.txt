晋惠帝武帝第二子泰始三年立为皇太子时年九岁太熙元年四月己酉即皇帝位。
怀帝武帝第二十五子惠帝永兴元年十二月丁亥立为皇太弟光熙元年十一月庚午惠帝晏驾羊皇后以为太弟於嫂不得为太后催清河王覃入已至尚书阁侍中华混等急召太弟癸酉即皇帝位。
愍帝武帝孙吴孝王晏之子出继伯父柬袭封为秦王永嘉二年拜散骑常侍抚军将军及雒阳倾覆避难於荥阳密县与舅荀藩荀组相遇自密南趋许颍豫州刺史阎鼎与前抚军长史王毗司徒长史刘畴中书郎李昕及荀组等同谋奉帝归于长安而畴等中涂复叛鼎追杀之藩组仅而获免鼎遂挟帝乘牛车自宛趋武关频遇山贼士卒亡散次于蓝田鼎告雍州刺史贾疋疋遽遣州兵迎卫达於长安。又使辅国将军梁综取守之时有玉龟出溧水神马鸣城南焉六年九月辛巳奉秦王为皇太子登坛告类建宗庙社稷大赦明年四月丙午奉怀帝凶问举哀成礼壬辰即皇帝位大赦改元建兴。
明帝元帝长子太兴元年立为皇太子永昌元年闰十一月庚寅即皇帝位。
成帝明帝长子太宁三年戊辰立为皇太子闰八月己丑即皇帝位。
康帝成帝母弟咸和元年封吴王二年徙封琅琊王咸康五年迁侍中司徒八年六月庚寅成帝不讳诏以琅琊王为嗣甲午即皇帝位。
穆帝康帝子建元二年九月丙申立为皇太子己亥太子即皇帝位时年三岁皇太后摄政升平元年帝加元服正月告于太庙始亲万机皇太后居崇德宫哀帝成帝长子咸康八年封为琅琊王永和三年除骠骑将军五年五月丁巳穆帝晏驾皇太后令曰：帝奄不救厥疾继嗣未建琅琊王丕中兴正统明德懋亲昔在咸康属当储贰以年在幼冲未堪国难故显宗高让今义望情地莫与为比其以王奉大统，於是百官备法驾迎于琅琊第庚申即皇帝位十月诏曰：显宗成皇帝顾命以时事多艰弘高世之风树德博重以隆社稷而国故不已康穆早世裔祚不融朕以寡德复承先绪感惟永慕悲痛兼摧夫昭穆之义固宜本之天属继体承基古今常道宜上嗣显宗以修本统帝於穆帝为从父昆弟穆帝舅褚歆有表中书答表朝廷无其义诏下议尚书仆射江［A170］等四人云：闵僖兄弟也。为父子则帝应为穆帝嗣卫军王术等二十五人云：成帝不私亲爱越授天伦康帝受显宗社稷之重已移所授纂承之序宜继康皇尚书谢奉等六人云：继体之正宜本天属考之人情宜继显宗时多异议尚书左丞孔严与丹阳尹庾议曰：顺本居正亲亲不可夺宜继成皇帝诸儒咸以严议为长竟从之。
海西公哀帝之母弟也。咸康八年封为东海王升平五年改封琅琊王隆和初转侍中骠骑大将军开府仪同三司兴宁三年二月丙申哀帝晏驾无嗣丁酉皇太后诏曰：帝遂不救厥疾艰祸仍臻遗绪冫民然哀恸切心琅琊王奕明德茂亲属当储嗣宜奉祖宗纂承天统便速正大礼以宁人神，於是百官奉迎於琅琊第是日即皇帝位。
简文帝元帝之少子永昌元年封琅琊王咸和元年徙封会稽王太和元年海西公废皇太后诏曰：丞相录尚书会稽王体自中宗明德邵令英秀玄虚神栖事外以具瞻允塞故阿衡三世道化宣流人望攸归为日已久宜从天人之心以统皇极主者明依旧典以时施行，於是大司马桓温率百官进太极前殿具乘舆法驾奉迎帝於会稽邸於朝堂变服着平巾帻单衣东向拜受玺绶咸安元年冬十一月己酉即皇帝位桓温出次中堂分兵屯卫。
孝武帝简文第三子兴宁三年七月封会稽王咸安二年七月己未立为皇太子是日即皇帝位皇太后临朝太元元年正月壬寅朔帝加元服见于太庙皇太后归政甲辰大赦改元丙午帝始临朝。
安帝孝武长子太元十二年八月辛巳立为皇太子二十一年九月庚申孝武晏驾辛巳太子即皇帝位大赦癸亥以司徒会稽王道子为太傅摄政。
恭帝安帝母弟初封琅琊王为大司马义熙十四年十二月相国宋公刘裕矫称安帝遗诏曰：惟我有晋诞膺明命业隆九有光宅四海朕以不德属当多艰幸赖宰辅拯厥倾覆仍恃保佑克黜祸乱遂冕旒宸极混一六合方凭阿衡惟新洪业而构疾大渐将遂弗兴仰惟灵命亲贤是荷咨尔大司马琅琊王体自先皇明德光懋属惟储贰众望攸集其君临晋邦奉系宗祀允执其中燮和天下阐扬末诰无废我高祖之景命是日即帝位。
後魏太宗明元帝道武长子（道武事具帝王创业门）初封齐王母刘贵人赐死帝日夜号泣道武怒之帝惧乃游行逃于外天赐六年十月清河王绍作逆帝入诛绍壬辰即皇帝位。
世祖太武帝明元长子泰常七年封泰平王监国八年十月壬申即皇帝位。
高宗文成帝太武之孙恭宗景穆帝长子太武爱之常置左右号世嫡皇孙正平二年十月戊申即皇帝位於永安前殿。
显祖献文帝文成长子太安二年二月立为皇太子和平六年五月甲辰即皇帝位。
高祖孝文帝献文太子初献文雅薄时务尝有遗世之心欲禅位於叔父京兆王子推任城王太尉源贺固谏之东阳公丕等进言曰：皇太子虽圣德夙彰然实冲幼陛下富於春秋始览机政普天景仰率土心欲隆独善不以万物为心其。若宗庙何其。若亿兆何曰：储宫正统受终文祖群公相之有何不可皇兴五年八月册命太子曰：昔尧舜之禅天下也。皆繇其子不肖。若丹朱均能负荷者岂搜扬仄陋而授之哉！尔虽幼冲有君人之表必能恢隆王道以济兆民今使太保建安王陆馥太尉源贺持节奉皇帝玺绶致位於尔躬其践帝位克广洪业以光祖宗之休烈使朕优游履道颐神养性可不善欤丁未诏曰：朕纂承洪业运属太平淮岱率从四海清晏是以希心玄古志存澹泊躬览万务则损颐神之和一日或旷政有淹滞之失但子有天下归尊於父父有天下传之于子今稽协灵运考会群心爰授储宫践大位朕方优游恭已栖心浩然社稷安克广其业不亦善乎！百官有司其祗奉嗣子以答天休宣布宇内咸使闻悉，於是群公奏曰：昔三皇之世澹泊无事故称皇是以汉高祖既称皇帝尊其父为太上皇明不统天下今皇帝幼冲万机大政犹宜陛下总之谨上尊号太上皇帝乃从之己酉太上皇帝徙御崇光宫采椽不斫土阶而已国之大事咸以闻是月丙午太子即皇帝位於太华前殿。
世宗宣帝孝文第二子太和二十三年四月丁巳自皇太子即皇帝位于鲁阳先是三月庚子孝文疾甚车驾北次塘原甲辰诏赐皇后冯氏死诏司徒彭城王勰徵太子於鲁阳践祚诏以侍中讠军将军北海王详为司空公镇南将军王肃为尚书令镇南大将军广阳王嘉为尚书左仆射尚书宋弁为吏部尚书与侍中太尉公僖尚书右仆射任城王等六人辅政顾命宰辅曰：粤太尉司空尚书令左右仆射吏部尚书惟我太祖丕丕之业与四象齐茂累圣重明属鸿历於寡昧兢兢业业思纂乃圣之遗迹迁都嵩极定鼎河庶荡瓯吴复理万国以仰光七庙俯济苍生天夺其年不果乃志公卿其善毗继子隆我魏室不亦善欤可不勉之帝即位居谅暗委政宰辅景明二年正月始亲政引见群臣於太极前殿告以览政之意。
肃宗孝明帝宣武第二子延昌元年十月乙亥立为皇太子四年正月丁巳夜即皇帝位。
敬宗孝庄帝彭城王勰之第三子孝昌二年封长乐王武泰元年二月孝明晏驾大都督尔朱荣以兵向京师四月戍戌立为皇帝。
前废帝（谥曰：简闵）广陵惠王羽之子正始中袭爵正光中元擅权帝托以病及庄帝晏驾尔朱世隆等上表劝进王答曰：自量眇身是以执让然王公勤至不可拒违今敬承所陈唯愧弗堪负荷耳太尉公尔朱度津奉玺绶衮冕之服及就辂车百官侍卫入自建春龙门太极前殿群臣拜贺礼毕遂登阊阖门改元肆赦。
後废帝章武王融第二子初建明二年为渤海太守及齐献武王高欢起义兵将诛暴逆乃推戴之十月壬寅即皇帝位於信都城西坛焚燎大赦称中兴元年西魏武帝（亦曰：出帝）孝文帝孙广平武穆怀王第三子普泰元年加侍中尚书右仆射中兴二年四月後废帝自以疏远未允四海之心请逊大位大丞相渤海王高欢与百僚会议佥谓高祖不可无後乃共奉王戊子即皇帝位於东郭之外。
文帝孝文帝孙京兆王愉之子永熙二年闰十二月帝自南阳王为周太祖所立。
废帝文帝长子大统元年正月立为皇太子十七年三月太子即皇帝位。
恭帝文帝第四子大统十四年封为齐王废帝三年正月为周太祖所立三年禅於。
後周世宗明帝太祖长子初封宁都郡公为岐州刺史孝闵帝元年九月晋公讠废立遣使迎帝於岐州九月癸亥至京师止于旧邸甲子群臣上表劝进备法驾奉迎帝固让群臣固请是日即天王位乙丑朝群臣於延寿殿。
武成元年正月己酉太师晋公讠上表归政帝始亲览万机军旅之事讠犹总焉。
高祖武帝太祖第四子明帝即位初为蒲州刺史武成元年入为大司空二年四月明帝遗诏传位帝固让百官劝进乃从之壬寅即皇帝位。
宣帝高祖长子建德元年立为皇太子宣政元年六月丁酉高祖晏驾戊戌太子即皇帝位。
静帝宣帝长子大象元年正月封鲁王是月立为皇太子二月宣帝诏曰：有圣大宝实惟重器玄天表命人事与能幽显同谋确乎！不易域中之大宝悬定於杳冥天下为公盖不避於内举我大周感苍昊之精受河雒之锡武功文德光格区宇创业垂统永惟无穷朕以寡薄祗承洪绪上赖先朝得一之迹下藉群后不贰之心职贡与雨俱通宪章共光华并旦圆首方足咸登仁寿兴隆国本用弘天历皇太子地居上嗣正统所归远惟积德之休允叶无疆之祚帝王之量未肃而成天禄之期不谋已至朕今传位於衍乃卷四海深合讴歌之望俾予一人高蹈风尘之表万方兆庶知朕意焉。
隋炀帝高帝第二子（高帝事迹具帝王创业门）开皇八年立为皇太子仁寿四年七月即皇帝位於仁寿宫。
恭帝元德太子之子大业三年封陈王。又徙为代王十三年十月唐高祖义兵入长安尊炀帝为太上皇帝奉帝纂业壬戌即皇帝位於大兴殿寻禅於唐。
唐太宗文皇帝高祖第二子（高祖事迹具帝王创业门）武德元年封秦王九年六月癸亥立为太子军机兵仗仓粮凡厥庶政事无大小悉委皇太子断决然後闻奏是月壬申高祖手诏司空裴寂等曰：朕当加尊号为太上皇有司择日宜速闻奏八月癸亥高祖诏曰：乾道统天文明，於是驭历大宝曰：位宸极所以居尊在昔勋华不昌厥绪揖逊之礼旁求历试三代以降天下为家继体承基裔嗣相袭故能孝飨宗庙卜世长远贻庆後昆克隆鼎祚朕膺期受命握图阐极大拯横流载宁区夏然而昧旦丕显日昃坐朝驭朽兢怀履冰在念忧勤庶政九载于兹今英华已竭耄期倦勤久怀物表高蹈风释累遗尘有同脱屣深求逸用保休和皇太子世民久叶祥符夙彰奇表天纵神武智韫机深自雷缔构霸业伊始义旗之举首创成规京邑克平莫非其力乃皇极已建天步犹艰内发谋猷外清氛英图冠世妙算穷神伐暴除凶无思不服薛举负西戎之众武周引北狄之兵祸起蜂飞假名窃号元戎所指折首倾巢王世充藉府库之资凭山河之固信臣精卒承间守险建德因之同恶相济金鼓才震一纵两擒师不逾时戎衣大定夷刘闼於赵魏覆徐朗於谯兖功格穹苍德孚宇宙雄才宏略振古莫俦造我大唐繄其是赖既而居中作相任隆列辟百揆时总三阶以平地属元良实惟固本万邦咸正兆庶乐推晷律呈象休徵允集华夏载伫讴颂知归今传皇帝位於世民所司备礼以时册授公卿百官四方岳牧及长吏下至士民宜悉祗奉以称朕意夫政惟通变礼贵从宜利在因民义存要条章法度不便於时者随时改易勿有疑滞昔汉祖拨乱身定大功群臣推奉光宅帝位而事父资敬五日一朝备礼尊崇号称太上朕方游心恬淡安神玄默无为拱揖宪章往古称谓之仪一准汉代庶宗社之固申锡无疆天禄之期永安勿替布告天下咸使知闻太宗冲让不敢奉诏翌日朝于西宫面奏请曰：尧舜虽有至德有禅授之事然亲览庶政并经百年陛下以至圣之德抚有四海始将十载臣望陛下遵尧舜之道以百姓为心高祖曰：吾思此事已熟怀之已久故欲怡神以养生不欲矫情以从物惟恐性不能尽欢娱身不能恣逸乐目不能观五色耳不能听五音口不能极膏腴鼻不能嗅芬馥今传授得所业泰身安此是怡神以养生会吾之宿志。若乃饰仁义务知能劳神以施号令疲形以行赏罚此是矫情以从物非吾心之所取也。夫善治外者不伤性善治内者不累身吾方以道摄生养性故脱屣於汝，岂可婴吾以负重哉！太宗稽首固请高祖曰：夫为人子务自劳身致其亲於安乐吾老矣。传汝以万机。若不从是非孝也。太宗弗敢辞，於是遣兼太尉司空魏国公裴寂赐策曰：夫天生蒸民树以司牧三灵辅德百姓与能粤自夏殷传业裔祚轨物长世率繇兹道朕祗膺灵命肇开宝历声教所覃无思不服然而万机填委九区辐凑明发不寐考极观书听政劳神经谋损虑深思旷释兹重负咨尔聪明神武德实天生君人之量爰备夙夜王业初基雷伊始英谋独断秘策潜深及扩定关陇澄清河雒北通玄塞东静青丘宏图遐举元功克茂氛雾廓清鲸鲵斯尽泽霑方外声畅无垠总统机衡百工以敷弘德化四门允穆讴歌所属宇内宅心象纬告徵灵命斯在朕是用上稽苍昊俯顺黔黎推而弗居永垂显号致皇帝位於尔躬今命司空上柱国魏国公寂尚书左仆射上柱国宋国公赍玺绶尔其纂承洪绪对扬休命式隆宝祚以康四海太宗固让诏不许之甲子太宗即位于东宫显德殿遣兼太尉司空裴寂柴燎告天於南郊曰：皇帝臣某敢以玄牡昭告皇皇后帝太上皇厌居宸极凝情姑射倦此万机释兹重负人神不可以乏主天序不可以无统历数有归猥当寡薄神器有奉用集大命惧忝帝位固辞弗克遂膺大礼临驭兆民敬简元日告类上帝即皇帝位惟神敷万邦永绥天极贞观三年四月高祖以弘义宫有山林胜地乃徙居焉改名大安宫诏曰：书云：知人则哲唯帝难之《易》曰：通其变使民不倦故太伯端委周室以隆东海就国汉基方永立权致治不其然乎！朕世袭缁衣家传鼎业佐魏及周勤劳王室有隋御历地居戚里尝以补天在虑纳揆为心大业道丧皇极如毁倾维折柱天下分离涂炭纳隍黔黎殆尽顾兹九有锋镝纵横静念持扶计无所出世民幼怀大度性合天道韫经纬之奇文包汤武之弘略深谋秘策沃朕救溺之心壮思雄图起朕救焚之志因其感激许以经纶纠合义师投袂而起车次於平阳之郊剑及於孟津之会元戎所指冰消雾卷曾未浃旬廓清京邑定非常之业建不世之功三古以来未之闻也。朱旗西指则仁杲丧元白羽东临则世充泥首摧武周如拉朽收建德。若拾遗至。若黑闼逋诛圆朗小鬼三捷七擒不可胜计一人之力冠今超古暴之遐迩岂待昌言往以建成嫡长异其养德日就不谓匿怨友于忌能毁善异言屡发殆至铄金赖天启朕心宗社降福密悟凶邪指麾歼殄朕鬼受浸润深念元功乃敬授帝图先天传政惧其溢满骄上未称三灵之心纵欲肆情不恤万方之重朕故仍居紫极处之肃成察其复礼观其齐政露往霜来四载於兹矣。比闻思我王度克难克艰昧旦丕显去奢去泰朝夕视膳蒸蒸之性日严昃景忧民翼翼之情日慎南越稽首北狄款关四海晏然五兵偃戢招君璋之众只用尺书屠师都之城无亏寸刃公卿辑睦远迩安金鼓绝於疆场心镜悬於亿兆尽善尽美吾无间然匪天之孰能至此令月吉辰风调雨顺朕俯观人事仰鉴穹当养性别宫使其正位居极宜令有司具礼务在周备朕得脱屣高蹈拟迹於轩辕授历传玺爰属於启诵大宝既固卜年惟永付有所何乐如之百辟卿士等或晋阳从我同披荆棘或秦邸故吏早预腹心并以德举言扬进忠显孝保社稷天平地成唯当带砺山河与国休戚可悉心辅弼无党无偏罔或隳哉！替尔丕绩善事元首称朕意焉太宗奉表陈让曰：臣闻至敬无文至诚不饰地居臣子不以小忠挠志情兼家国不以细行婴心臣蒙奖厉擢居天策战必以死实深愍於黎庶奋不顾命愿无忝於宗社规摹指麾皆禀圣算人心神诱遂得成功安敢贪天自称已力前以圣人大宝滥锺愚懦臣谓肃成理务礼通监抚日慎一日不敢推辞今奉兹诏更垂奖予以四海安褰裳紫极归尊轩辕天下幸甚令臣自当启诵不觉厚颜顷者阴阳尚愆嘉未稔政治有亏刑典不措恐眇身多罪以及万方伏愿天慈仍安太极待民知尧力玉烛顺序网开汤祝金科削编然後降辇西宫於事非晚付臣宣室亦敢当仁臣志在忘私冒陈丹款高祖手诏曰：君之於臣尚须探察父之审子，岂可同常汝夙怀忠孝吾爱汝亦过於诸子况立功德具如前诏所恨吾受谗言几至投杼上玄降福神器安宁此乃宗庙有灵非独吾之幸也。比察汝布政听汝德音洋洋盈耳副吾所望昔齐有比政而致小白晋有艰难而获重耳今天下庆赖在汝一人顷者寒暑不调水旱乖节止是吾之与汝安处未得其位乃致承乾所居非少阳之体吾今往西宫方思万代之福汝何劳抑频此言请。且深思大道永保社稷善始令终无或懈怠奉行吾诏勿以小让为怀至公之言彼宫此室势何殊也。异姓贤者尚欲权之今汝已克负荷应兹当璧极慰吾意宜绝常辞也。太宗不敢忤意乃止乙亥太上皇居於大安宫太宗亲侍辇百僚陪从置酒高会极欢而罢甲午太宗正位於太极殿高宗天皇大帝太宗第九子贞观五年封晋王十七年立为皇太子二十三年春太宗不豫诏太子於金液门听政四月从幸翠微宫五月己巳太宗晏驾庚午发自翠微宫至京六月甲戌太子即皇帝位。
中宗孝和皇帝高宗第七子母曰：天后武氏二岁封周王仪凤二年徙封英王永隆元年立为皇太子弘道元年十二月太子即位天后临朝明年正月甲申朔改元嗣圣元年二月戊午天后废帝为庐陵郡王五月迁於均州寻徙居房陵圣历元年召赴上都皇嗣（即睿宗也。）让位于帝遂立为皇太子神龙元年正月甲戌天后传位於太子乙亥即皇帝位於通天宫之端殿。
睿宗大圣真皇帝中宗母弟龙朔二年封殷王乾封元年改豫王总章二年徙冀王上元三年改相王嗣圣元年皇太后武氏废中宗为庐陵王文明元年二月立为皇帝太后临朝天授元年降为皇嗣圣历元年让位於中宗复降为相王景龙四年六月少帝即位年十六韦庶人专政庚子帝第三子临淄王隆基率朝邑县尉刘幽求长上折冲麻嗣宗内苑总监锺绍京等讨捕韦氏并其党与诛之辛丑奉少主御安福门楼大赦天下癸卯王公卿士咸以王室多故义择长君以帝众望所归固请即尊位是日少帝让于叔父甲辰帝自两仪殿出於太极殿少帝於殿东隅次幕内西面帝於梓宫侧东向太平公主曰：少帝欲以此位让叔父合否幽求跪曰：少帝仁孝追踪舜禹大王恩慈倍过之矣。今家国事重有此推让诚为至公也。是日少帝制曰：自古帝王必有符命兄弟相及存诸典礼朕以孤藐遭家多难顾兹蒙识不晓政途茫茫四海将何所属累圣丕业。若坠於地王室多故义择长君思与群公推崇明圣叔父相王高宗之子昔以天下让于先帝孝友宽简彰信兆人神龙之初已有明旨将立太弟以为嗣君因王恳辞未行册命所以东宫旷位于今历年缀衣在辰祸变仓卒後掖称制计立冲人钦奉前怀愿遵理命上申平昔之文仰复祖宗之烈起今日请叔父相王即皇帝位朕退守旧藩归于外邸凡百卿士敬承朕意赞我天人之休期光我有唐之洪业帝固让有制不许是日即皇帝位大赦天下，於是降少帝为温王丙午帝缟服於太极东廊引群公卿士谓曰：朕与苍生有幸。且得社稷安宁自大行晏驾韦氏篡逆元恶大憝并从诛翦嗣皇年幼未晓政途推让朕躬事非获已今与卿等相见不胜悲感甲戌命温王重茂於内宅安厝明年正月以温王重茂为襄王食巴集等州实封二千户於集州安置。
