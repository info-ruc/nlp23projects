至道无言，非立言无以明其理；大象无形，非立象无以测其奥。道象之妙，非言不津；津言之妙，非学不传。未有不因学而鉴道，不假学以光身者也。
夫茧缫以为丝，织为缣纨，缋以黼黻，则王侯服之；人学为礼仪，雕以文藻，而世人荣之。茧之不缫，则素丝蠹于筐笼；人之不学，则才智腐于心胸。海蚌未剖，则明珠不显；昆竹未断，则凤音不彰；性情未炼，则神明不发。譬诸金木，金性苞水，木性藏火，故炼金则水出，钻木而火生。人能务学，钻炼其性，则才慧发矣。青出于蓝，而青于蓝，染使然也；冰生于水，而冷于水，寒使然也。镜出于金，而明于金，莹使然也；戎夷之子，生而同声，长而异语，教使然也。山抱玉而草木润焉，川贮珠而岸不枯焉，口纳滋味而百节肥焉，心受典诰而五性通焉。故不登峻岭，不知天之高；不瞰深谷，不知地之厚；不游六艺，不知智之探。远而光华者，饰也；近而愈明者，学也。故吴竿质劲，非筶羽而不美；越剑性利，非淬砺而不铦；人性怀慧，非积学而不成。沿浅以及深，披暗而睹明，不可以传闻称，非得以泛滥善也。
夫还乡者心务见家，不可以一步至也；慕学者情缠典素，不可以一读能也。故为山者，基于一篑之土，以成千丈之峭；凿井者，起于三寸之坎，以就万仞之深。灵珠如豆，不见其长，叠岁而大；铎舌如指，不觉其损，累时而折。悬岩滴溜，终能穿石；规车牵索，卒至断轴。水非石之钻，绳非木之锯，然而断穿者，积渐之所成也。耳形完而听不闻者，聋也；目形全而视不见者，盲也；人性美而不鉴道者，不学也。耳之初窒，目之始昧，必不吝百金逆医千里，人不涉学，犹心之聋盲，不知远祈明师以攻心术，性之蔽也。故宣尼临没，手不释卷；仲舒垂卒，口不辍诵；有于恶卧，自碎其掌；苏生患睡，亲锥其股。以圣贤之性，犹好学无倦，矧庸人可怠哉！
