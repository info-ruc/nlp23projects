形者，生之器也；心者，形之主也；神者，心之宝也。故神静而心和，心和而形全；神躁而心荡，心荡则形伤。将全其形，先在理神。故恬和养神，则自安于内；清虚栖心，则不诱于外。神恬心清，则形无累矣；虚室生白，吉祥至矣。
人不照于烁金而照于莹镜者，以莹能明也；不鉴于流波而鉴于静水者，以静能清也。镜水以明清之性，故能形物之形。由此观之：神照则垢灭，形静则神清；垢灭则内欲永尽，神清则外累不入。今清歌奏而心乐，悲声发而心哀，神居体而遇感推移。以此而言之，则情之变动，自外至也。
夫一哀一乐，犹搴正性，况万物之众，而能拔擢以生心神哉！故万人弯弧以向一鹄，鹄能无中乎？万物眩曜以惑一生，生能无伤乎？
七窍者，精神之户牖也；志气者，五脏之使候也。耳目之于声色，鼻口之于芳昧，肌体之于安适，其情一也。七窍徇于好恶，则精神驰鹜而不守；志气縻于趣舍，则五脏滔荡而不安。嗜欲连绵于外，心腑壅塞于内，蔓衍于荒淫之波，留连于是非之境，而不败德伤生者，盖亦寡矣。
是以圣人清目而不视，静耳而不听，闭口而不言，弃心而不虑，贵身而忘贱。故尊势不能动，乐道而忘贫，故厚利不能倾，容身而处，适情而游，一气浩然，纯白于衷。故形不养而性自全，心不劳而道自至也。
