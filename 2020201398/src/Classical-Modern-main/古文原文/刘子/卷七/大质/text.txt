火之性也，大寒惨凄，凝冰裂地，而炎气不为之衰；大热煊赫，焦金烁石，而炎气不为之炽者，何也？有自然之质，而寒暑不能移也。故丹可磨，而不可夺其色；兰可燔，而不可灭其馨；玉可碎，而不可改其白；金可销，而不可易其刚：各抱自然之性，非可强变者也。士有忠义之性，怀真直之操，不移之质，亦如兹者也。
是以生苟背道，不以为利；死必合义，不足为害。故不趋利而逃害，不忻生而憾死，不可以威胁而变其操，不可以利诱而易其心。昔子闾之劫也，拟之白刃，而其心不倾；晏婴之盟也，钩以曲戟，而其志不回；不可以利害移其情矣。
夫士有忠义之行，践绳墨之节，其于平日，乃无异于众人；及至处患蹈难，而志气贞刚，然后知其殊也。譬如钟山之玉，寒岭之松，比之瓀珉梓柳，无殊也；及其烧以炉炭，三日而色润不改，处于积冰，终岁而枝叶不凋，然后知其异于他玉众木也。
故袒褐暴虎，而后勇气发焉，超腾绝坂，而后迅捷露焉；手提万钧，而后多力见焉；处难践患，而后贞勇出焉。不用干将，奚以知其锐也；不引鸟号，奚以知其劲也？劲锐之质，较然易见，犹因人获显，况乃志行难睹，曷得不因事而后明乎？
