天道下济而光明，江湖善下而为王。故山在地中成谦，王侯以孤寡为损。谦则荣而逾高，损则显而弥贵。高必以下为基，贵则以贱为本。在贵而忘贵，故能以贵下民；处高而遗高，故能以高就卑。是以大壮则往复，天地之谦也；极升必降，阴阳之谦也；满终则亏，日月之谦也；道盈体中，圣人之谦也。
《易》称： 谦尊而弥光。 《老子》云： 不伐故有功。 谦者，在于降己，以高下卑，以圣从鄙。不伐在于有功，不矜在于有德，不言归于冲退，谦挹之流也。好盈自贤，矜功伐善者，俗之常情，圣人之恶也。必矜其功，虽赏之而称劳，情犹不足；苟伐其善，虽与之赏多，必怨其少；则慊望之情生，躁竞之色见，矜伐之路开，患难之衅作矣。君子则不然，在荣以挹损为基，有功而不矜，有善而不伐。遗其功而功常存，忘其善而善自全。情常忘善，故能以善下物，情恒存善，故能以善胜人。
是以情存功善，非心谦也；口虚托谦，岂非矫乎？以善胜物，心遗功善，非矜伐也，口及其善，岂非实乎？故心存功善，非心谦也，口虽不言，未免矜伐；心舍功善，口虽明言，无伤于谦。故夏禹昌言，明称伐功；咎繇陈谟，云说我惠；岂其矜功而存惠哉！
夫言善非伐，而伐善者每称其能；言惠非矜，而矜惠者常存其惠。圣人知人情尚贤而好伐，故发言裁典，多由谦退；所以弃其骄姱，竞垂世则也。
