累榭洞房，珠帘玉扆，人之所悦也，鸟入而忧；耸石巉岩，轮菌虬结，猨狖之所便也，人上而栗；五音六律，《咸池》《箫韶》，人之所乐也，兽闻而振；悬濑碧潭，澜波汹涌，鱼龙之所安也，人入而畏。飞鼯甘烟，走貊美铁，云鸡嗜蛇，人好刍豢。鸟兽与人，受性既殊，形质亦异，所居隔绝，嗜好不同，未足怪也。
人之与兽，共禀二仪之气，俱抱五常之性。虽贤愚异情，善恶殊形，至于目见日月，耳闻雷霆，近火觉热，履冰知寒，此之粗识，未宜有殊也。声色芳味，各有正性；善恶之分，皎然自露。不可以皂为白，以羽为角，以苦为甘，以臭为香。然而嗜好有殊绝者，则偏其反矣：非可以类推，弗得以情测，颠倒好丑，良可怪也。
赪颜玉理，盼视巧笑，众目之所悦也；轩皇爱嫫母之丑貌，不易落英之丽容，陈侯悦敦洽之丑状，弗贸阳文之婉姿。炮羔煎鸿，臛蠵臑熊，众口之所嗛；文王嗜菖蒲之菹，不易龙肝之味。《阳春》《白雪》，《嗷楚》《采菱》，众耳之所乐也，而汉顺听山鸟之音，云胜丝竹之响；魏文侯好捶凿之声，不贵金石之和。郁金玄憺，春兰秋惠，众鼻之所芳也，海人悦至臭之味，不爱芬馨之气。若斯人者，皆性有所偏也，执其所好而与众人相反，则倒白为黑，变苦成甘，移角成羽，佩莸蒜当薰，美丑无定形，爱憎无正分也。
