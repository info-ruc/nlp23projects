四时之序，节满即谢，五行之性，功成必退。故阳极而降，阴极而升，日中则昃，月盈则亏，此天之常道也。势积则损，财聚则散，年盛返衰，乐极还悲，此人之恒情也。昔仲尼观欹器而革容，鉴《损》《益》而叹息，此察象而识类，睹霜而知冰也。
夫知进而不知退，则践盈满之危；处存而不忘危，必履太山之安。故雷在天上曰大壮，山在地中曰谦，谦则裒多益寡，壮则非礼勿履。处壮而能用礼，居谦而能益寡，降高以就卑，抑强而同弱，未有谦尊而不光，骄盈而不毙者也。
圣人知盛满之难持，每居德而谦冲：虽聪明睿智，而志逾下，富贵广大，而心逾降；勋盖天下，而情逾抑，不以德厚而矜物，不以身尊而骄民。故楚庄王功立而心惧，晋文公战胜而色忧，非憎荣而恶胜，乃功大而心小，居安而念危也。夏禹一馈而七起，周公一沐而三握发，食不遑饱，沐不及晞，非耐饥而乐劳，是能心急于接士，德处于谦光也。
《易》曰：以贵下贱，大得民也。是以君子高而能卑，富而能俭，贵而能贱，智而能愚，勇而能怯，辩而能讷，博而能浅，明而能暗，是谓损而不穷也。
