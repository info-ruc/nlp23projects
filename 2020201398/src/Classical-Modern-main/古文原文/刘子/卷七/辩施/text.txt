夫山皋非为鸟植林，林茂而鸟自栖之；江湖非为鱼凿潭，潭深而鱼自归之；处世非为人积财，财积而人自依之。非其所招，势使然也。
怀璧之子，未必能惠，而人竞亲者，有惠人之资也；被褐之士，性能轻财，而皆疏之者，无惠人之资也。今富而俭吝，犹见亲敬；贫而仁施，必见疏慢。非行之失，彼情变也。
策驷登山，不得直辔而行；泛舟入海，不得安身而坐。何者？山路迂回，海水沦没。行者欲直，而路曲之，坐者欲安，而水荡之；仁者欲施，而贫遏之。富而赈物，德不为难；贪而俭啬，行非为过。天之道损有余，人之情矜不足也。
昆山之下，以玉抵乌；彭蠡之滨，以鱼食犬；而人不爱者，非性轻财，所丰故也。挈瓶丐水，执萑求火，而人不吝者，非性好施，有余故也。口非匏瓜，不得不食；身非木石，不得不衣。食不满腹，岂得辍口而惠人？衣不蔽形，何得露体而施物？非性俭吝，不足故也。饥馑之春，不赈朋戚，多稔之秋，飨及四邻。不赈朋戚，人之恶；惠及四邻，人之善。盖善恶之行，出于性情，而系于饥穰也。以此观之：太丰则恩情生，窭乏则仁惠废也。
相马者，失在于瘦，求千里之步，亏也；相人者，失在于贫，求恩惠之迹，缺也。轻财之士，世非少也，然而不见者，贫掩之也。德行未著而称我能，犹足不能行而卖躄药，望人信之，实为难矣！
