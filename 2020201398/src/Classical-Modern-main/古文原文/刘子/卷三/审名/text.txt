言以绎理，理为言本，名以订实，实为名源。有理无言，则理不可明；有实无名，则实不可辨。理由言明，而言非理也；实由名辨，而名非实也。今信言以弃理，实非得理者也；信名而略实，非得实者也。故明者，课言以寻理，不遣理而著言；执名以责实，不弃实而存名。然则言理兼通，而名实俱正。
世人传言，皆以小成大，以非为是。传弥广而理逾乖，名弥假而实逾反，则回犬似人，转白成黑矣。今指犬似人，转白成黑，则不类矣。专以类推，以此像彼，谓犬似玃，玃似狙，狙似人，则犬似人矣。谓白似缃，缃似黄，黄似朱，朱似紫，紫似绀，绀似黑，刚白成黑矣。黄轩四面，非有八目；夔之一足，必有独胫。周人玉璞，其实死鼠；楚之凤凰，乃是山鸡。愚谷智叟，而像顽称；黄公美女，乃得丑名。鲁人缝掖，实非儒行，东郭吹竽，而不知音。四面一足，本非真实，玉璞凤凰，不是定名。鲁人东郭，空滥美称：愚谷黄公，横受恶名。由此观之传闻丧真，翻转名实；美恶无定称，贤愚无正目。
俗之弊者，不察名实，虚传说者，即似定真。闻野丈人，谓之田父；河上姹女，谓之妇人；尧浆、禹粮，谓之饮食；龙肝、牛膝，谓之为肉。掘井得人，言自土而出；三豕渡河，云彘行水上。凡斯之类，不可胜言。故狐狸二兽，因其名便，合而为一；蛩蛩巨虚，其实一兽，因其词烦，分而为二。斯虽成其名，而不知败其实，弗审其词，而不察其形。
是以古人必慎传名，近审其词，远取诸理，不使名害于实，实隐于名。故名无所容其伪，实无所蔽其真，此之谓正名也。
