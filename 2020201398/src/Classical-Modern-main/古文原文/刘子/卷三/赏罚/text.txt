治民御下，莫正于法；立法施教，莫大于赏罚。赏罚者国之利器，而制人之柄也。
故天以晷数成岁，国以法教为才。晷运于天，则时成于地；法动于上，刚治成于下。晷之运也，先春后秋，法之动也，先赏后罚。是以温风发春，所以动萌华也；寒露降秋，所以殒茂叶也；明赏自德，所以劝善人也；显罚有过，所以禁下奸也。
善赏者，因民所喜以劝善，善罚者，因民所恶以禁奸。故赏少而善劝，刑薄而奸息。赏一人而天下喜之，罚一人而天下畏之，用能教狭而治广，用寡而功众也。
昔王良之善御也，识马之饥饱规矩徐疾之节，故鞭策不载而千里可期；然不可以无鞭策者，以马之有佚也。圣人之为治也，以爵赏劝善，以仁化爱民，故刑罚不用，太平可致；然而不可废刑罚者，以民之有纵也。是以赏虽劝善，不可无罚，罚虽禁恶，不可无赏；赏平罚当，则理道立矣。
故君者赏罚之所归，诱人以趣善也。其利重矣，其威大矣。空悬小利，足以劝善；虚设轻威，可以惩奸。矧复张厚赏以施下，操大威以临民哉！
故一赏不可不信也，一罚不可不明也。赏而不要，虽赏不劝；罚而不明，虽刑不禁。不劝不尽，则善恶失理，是以明主一赏善罚恶，非为己也，以为国也。适于己，而无功于国者，不加赏焉，逆干己，而有劳于国者，不施罚焉。罚必施于有过，赏必加于有功，苟能赏信而罚明，则万人从之，若舟之循川，车之遵路，亦奚向而不济，何行而弗臻矣！
