名者命之形也，言者命之名也，形有巧拙，名有好丑，言有善恶。名言之善，则悦於人心；名言之恶，则忮於人耳。是以古人制邑名子，必依善名名之，不善害于实矣。昔毕万以盈大会福，晋仇以怨偶逢祸。然盈大者不必尽吉，怨偶者不必皆凶。而人怀爱憎之意者，以其名有善恶也。今野人昼见蟢子者，以为有喜乐之瑞；夜梦见雀者，以为有爵位之象，然见蟢者未必有喜，梦雀者未必蝉冠，而人悦之者，以其名利人也。水名盗泉，尼父不漱；邑名朝歌，颜渊不舍；里名胜母，曾子还轫；亭名栢人，汉后夜遁。何者？以其名害义也。以蟢雀之徵，无益于人名，苟近善而世俗爱之。邑泉之大，生人所庇，名必伤义，圣贤恶之。由此而言，则善恶之义在于名也。
昔有贫人命其狗曰富，命子曰乐，方祭而狗入于室，叱之曰： 富出！ 祝曰： 不祥。 家果有祸。其子后死，哭之曰乐，而不自悲也。庄里有人字其长子曰盗，次子曰殴。盗持衣出耨，其母呼之曰盗，吏因缚之。其母呼殴，殴喻吏遽而声不转，但言殴殴，吏因殴之，盗几至于殪。立名不善，身受其弊。审名之宜，岂不信哉！
