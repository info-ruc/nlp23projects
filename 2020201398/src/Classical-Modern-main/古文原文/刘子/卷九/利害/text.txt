利害者，得失之本也，得失者，成败之源也。故就利而避害，爱得而憎失，物之恒情也。人皆知就利而避害，莫知缘害而见利，皆识爱得而憎失，莫识由失以至得。有知利之为害，害之为利，得之成失，失之成得，则可与谈利害而语得失矣。
夫内热者之饮毒药，非不害也；疽痤用砭石，非不痛也；然而为之者，以小痛来而大痛灭，则细害至巨害除也。饥而倍食，渴而大饮，热而投水，寒而入火，虽暂怡性，必为后患。菖蒲去蚤虱，而来蛐蜒；矾石止齿龋之痛，而朽牙根，躁痛虽弭，必至生害，此取小利而忘大利，唯去轻害而负重害也。
瘕疾填胸，而不敢铍，虿黾螫跗，而不敢斫，非好疾而爱毒，以破斫之患甚于疾螫也。鸩酒盈卮，渴者弗引，非不渴也，饮之立死。销金在炉，盗者弗掬，非不欲也，掬而灼烂。虓虎在前，地有隋珠，虽贪如盗跖，则手不暇拾，悬彀向心，路有西施，虽淫如景阳，则目不暇视。非不爱宝而悦色，然而不顾者，利缓而害急也。
昔齐有货美锦于市，盗于众中而窃之。吏执而问曰： 汝何盗锦于众中？ 对曰： 吾但见锦，不见有人，故取之耳。 若斯人者，眩于利，而忘于害。黄口以贪饵而忘害，故擒于罗者；异鹊以见利而忘身，且怵于庄周。
是以智者见利而思难，暗者见利而忘患。思难而难不至，忘患而患反生。以是观之：利害之道，去就之理，亦以明矣。
