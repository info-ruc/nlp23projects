祸福同根，妖祥共域。祸之所倚，反以为福；福之所伏，还以成祸。妖之所见，或能为吉；祥之所降，亦回成凶。有知祸之为福，福之为祸，妖之为吉，样之为凶，则可与言物类矣。吴兵大胜，以为福也，而有姑苏之困；越栖会稽，以为祸也，而有五湖之霸；戎王强盛，以为福也，而有樽下之执；陈骈出奔，以为祸也，终有厚遇之福。祸福回旋，难以类推。
昔宋人有白犊之祥，而有失明之祸。虽有失明之祸，以至获全之福。北叟有胡马之利，卒有奔坠之患。虽有奔坠之患，以至保身之福。以见不祥而修善，则妖反为祥；见祥而不为善，即祥还成妖矣。昔武丁之时，毫有桑谷，共生于朝，史占之曰： 野草生朝，朝其亡乎！ 武丁恐惧，侧身修德，桑谷自枯。八紘之内，重译而来，殷道中兴。帝辛之时，有雀生鸢于城之隅。史占之曰： 以小生大，国家必王。 帝辛骄暴，遂亡殷国。故妖孽者所以警王侯也，怪梦者所以警庶人也。妖孽不胜善政，则凶反成吉；怪梦不胜善言，则福转为祸。
人有祸必惧，惧必有敬，敬则有福，福则有喜，喜则有骄，骄则有祸。是以君子祥至不深喜，逾敬慎以俭诚其身；妖见不为戚，逾修德以为务。故招庆于神祗，灾消而福降也。
