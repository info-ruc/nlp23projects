七纬顺度，以光天象；五性顺理，以成人行。行象为美，美于顺也；夫人为失，失在于逆。
故七纬逆则天象变，五性逆则人道败。变而不生灾，败而不伤行者，未之有也。山海争水，水必归海，非海求之，其势顺也。蹇利西南，就土顺也；不利东北，登山逆也。是以去湿就燥，火之势也；违高从下，水之性也。今导泉向涧，则为易下之流；激波陆山，必成难升之势。水之无情，犹知违逆趣顺，矧人心乎？
故忠、孝、仁、义，德之顺也；悖傲无礼，德之逆也。顺者福之门，逆昔祸之府。由是观之：逆性之难，顺性之易，断可识矣。
今使孟说引牛之尾，尾断膑裂，不行十步。若环桑之条，以贯其鼻，縻以寻绹，被发童子，骑而策之，风于广泽，恣情所趣。何者？十步之行，非远于广泽，被发之童，非勇于孟说，然而近不及远，强不如弱者，逆之与顺也。
司马蒯聩，天下之攻剑者也。令提剑锋而掉剑觚，必刎其指，而不能以陷腐木，而况金甲乎？若提其觚而掉其锋，虽则凡夫，可以陆斩犀象，水截蛟龙矣。顺理而行，若执剑觚，逆情而动，如执剑锋，欲无伤乎，岂可得乎？
后稷善播植，不能使禾稼冬生，逆天时也。禹善治水，凿穴川，不能回水西流，逆地势也。人虽才艺卓绝，不能悖理成行，逆人道也。故循理处情，虽愚蠢可以立名；反道为奇，虽贤哲犹有祸害。君子如能忠孝仁义，履信思顺，自天祐之，吉无不利也。
