善者行之总，不可斯须离，可离非善也。人之须善，犹首之须冠，足之待履。首不加冠，是越类也；足不蹑履，是夷民也。争处显而修善，在隐而为非，是清旦冠履而昏夜倮跣也。
荃荪孤植，不以岩隐而歇其芳；石泉潜流，不以涧幽而不清；人在暗密，岂以隐翳而回操？是以戒慎目所不睹，恐惧耳所不闻，居室如见宾，入虚如有人。故蘧瑗不以昏行变节，颜回不以夜浴改容。句践拘于石室，君臣之礼不替；冀缺耕于垧野，夫妇之敬不亏。斯皆慎乎隐微，枕善而居，不以视之不见而移其心，听之不闻而变其情也。
谓天盖高而听甚卑，谓日盖远而照甚近，谓神盖幽而察甚明。《诗》云 相在尔室，尚不愧于屋漏。无日不显，莫予云觏。 暗昧之事，未有幽而不显，昏惑之行，无有隐而不彰。修操于明，行悖于幽，以人不知。若人不知，则鬼神知之，鬼神不知，则己知之。而云不知，是盗钟掩耳之智也。
孔徒晨起，为善孜孜；东平居室，以善为乐。故身恒居善，刚内无忧虑，外无畏惧，独立不惭影，独寝不愧衾，上可以接神明，下可以固人伦，德被幽明，庆祥臻矣。
