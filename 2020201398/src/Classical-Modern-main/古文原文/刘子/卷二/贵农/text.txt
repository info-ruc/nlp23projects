衣食者，民之本也，民者，国之本也。民恃衣食，犹鱼之须水，国之恃民，如人之倚足。鱼无水，则不可以生；人失足，必不可以步；国失民，亦不可以治；先王知其如此，而给民衣食。
故农祥旦正，晨集鲰訾，阳气愤盈，土木脉发，天子亲耕于东郊，后妃躬桑于北郊。国非无良农也，而王者亲耕；世非无蚕妾也，而后妃躬桑；上可以供宗庙，下可以劝兆民。《神农》之法曰： 丈夫丁壮而不耕，天下有受其饥者；妇人当年而不织，天下有受其寒者。 故天子亲耕，后妃亲织，以为天下先。
是以其耕不强者，无以养其生；其织不力者，无以盖其形。衣食饶足，奸邪不生；安乐无事，天下和平；智者无所施其策，勇者无以行其威。故衣食为民之本，而工巧为其末也。
是以雕文刻镂，伤于农事，锦缋綦组，害于女工。农事伤，则饥之本也；女工害，则寒之源也。饥寒并至，而欲禁人为盗，是扬火而欲无炎，挠水而望其静，不可得也。
 衣食足，知荣辱；仓廪实，知礼节。 故建国者必务田蚕之实，弃美丽之华，以谷帛为珍宝，比珠玉于粪土。何者？珠玉止于虚玩，而谷帛有实用也。假使天下瓦砾悉化为和璞，砂石皆变为隋珠，如傎水旱之岁，琼粒之年，则璧不可以御寒，珠未可以充饥也。虽有夺日之鉴、代月之光，归于无用也。何异画为西施，美而不可悦；刻作桃李，似而不可食也。衣之与食，唯生人之所由，其最急者，食为本也。霜雪岩岩，苫盖不可以代裘；室如悬磐，草木不可以当粮。
故先王制国，有九年之储，可以备非常救实厄也。尧汤之时，有十年之蓄，及遭九年洪水，七载大旱，不闻饥馑相望，捐弃沟壑者，蓄积多故也。谷之所以不积者，在于游食者多，而农人少故也。夫螟螣秋生而秋死，一时为灾，而数年乏食。今一人耕而百人食之，其为螟螣，亦以甚矣！
是以先王敬授民时，劝课农桑，省游食之人，减徭役之费，则仓廪充实，颂声作矣。虽有戎马之兴，水旱之沴，国未尝有忧，民终为无害也。
