物有美恶，施用有宜；美不常珍，恶不终弃。紫貂白狐，制以为裘，郁若庆云，皎如荆玉，此毳衣之美也；压菅苍蒯，编以蓑芒，叶微疏系，黯若朽穰，此卉服之恶也。裘蓑虽异，被服实同；美恶虽殊，适用则均。今处绣户洞房，则蓑不如裘，被雪淋雨，则裘不如蓑。以此观之，适才所施，随时成务，各有宜也。
伏腊合欢，必歌《采菱》，牵石拖舟，则歌嘘与，非无《激楚》之音，然而弃不用者，方引重抽力，不知嘘与之宜也。
卞庄子之升殷庭也，鸣佩趋跄，温色怡声；及其搏虎，必攘袂鼓肘，瞋目震呼。非不知温颜下气之美，然而不能及者，方格猛兽，不如攘袂之宜也。安陵神童，通国之丽也，八音繁会，使以噭吹囋声而人悦之，则不及瞽师侏儒之美。蛇衔之珠，百代之传宝，以之弹绖，则不如泥丸之劲也。棠溪之剑，天下之铦也、用之获穗，曾不如钩镰之功也。此四者，美不常珍，恶不终废用各有宜也。
昔野人弃子贡之辩，而悦马圉之辞；越王退吹籁之音，而好鄙野之声。非子贡不及马圉，吹籁不若野声，然而美不必合，恶而见珍者，物各有用也。
水火金木土者，六府异物，而皆有施；规、矩、权、衡、准、绳，六法殊形，而各有任。故伊尹之兴上功也，长胫者使之蹋锸，强脊者使之负土，眇目者使之准绳，伛偻者使之涂地。因事施用，仍便效才，各尽其分而立功焉。
商歌之士，鸡鸣之客，才各有施，不可弃也。若使宁子结客于孟尝，则未免追军之至，囚系之辱也。若使鸡鸣托于齐桓，必不能光辅于霸道，九合诸侯也。时须过关，莫若鸡鸣；欲隆霸主，莫若商歌。商歌之雅，而鸡鸣之鄙，虽美恶有殊，至于适理排难，其揆一也。
楚之市偷，天下之大盗，而能却齐军，虽使孙吴用兵，彼必与之拒战，未肯有望风而退也。晋之叔鱼，一国之佞邪也，而能归季孙，虽使甘苏聘说，彼必与之较辩，不至恐慑而逃还也。大盗谗佞，民之殚害，无用之人也，苟有士术，犹能为国兴利除害，矧乃明智炼才，其为大益，岂可弃耶？
《关雎》兴于鸟，而为《风》之道，美其挚而有别也；《鹿鸣》兴于兽，而为《雅》之端，嘉其得食而相呼也。以夫鸟兽之丑，苟有一善，诗人歌咏，以为美谈，奚况人之有善而可弃乎？
夫柽柏之断也，大者为之栋梁，小者为之椽桁，直者中绳，曲者中钩，随材所施，未有可弃者，是以君子善能拨士，故无弃人；良匠善能运斤，故无弃材。是以人物交泰，各尽其分而立功焉。诗云：虽有丝麻，无弃菅蒯；虽有姬姜，无弃憔悴。此之谓也。
