命有否泰，遇有屈伸。否与泰相翻，屈与伸殊贯。邀泰遇伸，不尽睿智；遭否会屈，不专肤蔽，何者？否泰由命，屈伸在遇也。命至于屈，才通理壅，遇及于伸，才壅迹通。通之来也，非其力所招，壅之至也，非其智所回。势苟就壅，则口目双掩；遇必属通，则声眺俱明。
故处穴大呼，声郁数仞；顺风长叫，音通百里。入井望天，不过圆盖；登峰眺目，极于烟际。向在井穴之时，声非卒嗄，目非暴昧，而闻见局者，其势壅也；及其乘风蹈峰，声非孟贲，目非离娄，而声彻眺远者，其势通也。
买臣忍讥而行歌，王章苦寒而坐泣，苏秦握锥而愤懑，班超执笔而慷慨。当彼四子势屈之时，容色黧黑，神情沮忸，言为飞砾，行成狂狷，发露心忧，影销貌悴，引叹而雷转，喷气则云涌，如骐骥之伏于盐车，玄猿之束于笼圈，非无千里之駃，万仞之犍，然而不异羸钝者，无所肆其巧也，何异处穴而望声彻，入井而欲睇搏哉！及其势伸志得，或佩锦而还乡，或声玉于廊庙，或合纵于六国之内，或悬旌于昆仑之外，当斯之时也，睿彩光液，神气开发，言成金玉，行为世则，乘肥衣轻，怡然自得，漂若轻鸱之泛长波，沛若吞舟之扬大壑，何异顺风而纵声，登峰而长晒！人犹是也，而昔如彼，今如此者，非谓昔愚而今贤，故丑而新美，壅之与通也。
水之性清动，壅以堤则波纽而气腐；决之使通，循势而行，从涧而转，虽有朽骸烂卉，不能污也。非水之性异，通之与壅也。人之通，犹水之通也；德如寒泉，假有沙尘，弗能污也。以是观之：通塞之路与荣悴之容，相去远矣！
