成务虽均，机速为上；决谋成同，迟缓为下。何者？才能成功，以速为贵；智能决谋，以疾为奇也。善济事者，若救火拯溺；明其谋者，犹骥捷矢疾。令焚燃熛室，则飞驰灌火；湍波漂人，必奔游拯之。若穿井而救火，则熛飏梀焚矣。方凿舟而拯溺，则葬江鱼之腹中矣。骥所以见珍者，以其日行千里也。满旬而取至，则与驽马均矣。箭所以为贵者，以其弦直而至也，穷日而取至者，则与不至者同矣。智所以为妙者，以其应时而知。事过而後知，则与无知者齐矣。
昔吴起相楚，贵族攻之，起欲讨雠而插矢王尸；阳虎在围，鲁人出之，虎欲报德而伤之以戈。谋不斯须一仇得报。其智可谓应时而知矣。张禄之入秦，魏冉悔不先索而后行，故势移而身遂；晁错之穴壖垣，申屠悔不先斩而后奏，故发愤而致死，智不早决，败而方悔其智，可谓与无智者同矣。
故有智而不能施，非智也；能施而不能应速者，亦非智也。谚曰：力贵疾，智贵卒，此之谓也。
