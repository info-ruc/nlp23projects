日月者，天之文也；山川者，地之文也；言语者，人之文也。天文失，则有谪蚀之变；地文失，则有崩竭之灾；人文失，则有伤身之患。
故口者，言语之门户；舌者，门户之关钥。关钥动，则门户开，门户开，则言语出。出言之善，则千里应之；出言之恶，则千里违之。言失于己，不可遏于人；情发于近，不可止于远。是以君子慎其关钥，以密言语。言语在口，譬含锋刃，不可动也。动锋刃者，必伤喉舌。言失之害，非唯锋刃，其所伤者，不唯喉舌。故天有卷舌之星，人有缄口之铭。所以警佻言，防口訧也。
口舌者，祸患之宫，亡灭之府也。语言者，性命之所属，而形骸之所系也。言出患入，语失身亡。身亡不可复存，言出不可复追。其犹射也：悬机未发，则犹可止；矢一离弦，虽欲返之，弗可得也。
《易》诫枢机，《诗》刺言玷。斯言一玷，非礛诸所磨；枢机既发，岂骇电所追？皆前圣之至慎，后人之埏熔。明者慎言，故无失言；暗者轻言，自致害灭。
昔智伯失言于水灌，韩魏蹑其肘足；魏武漏语于英雄，玄德遗其匕筋。是以头为秽器，师驰徐卅，地分三晋，土割岷蜀，亡败长衅，为天下笑，不慎言也。韩昭侯与棠磎公谋，而终夜独寝，虑梦言露子妻妾也。孔光不对温室之树，恐言之泄于左右也。
言者，风也；无足而行，无翼而飞，不可易也。是以圣人当言而惧，发言而忧，如蹈水火，临危险也。礼然后动，则动如春风，人不厌其动；时然后言，则言如金石，人不厌其声。故声无失行，口无过言也。
