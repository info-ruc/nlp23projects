过者，怨之梯也；怨者，祸之府也。祸之所生，必由积怨；过之所始，多因忽小。小过之来，出于意表；积怨之成，在于虑外。故其来也，不自悔；其成也，怨不可防。防怨不密，而祸害臻焉！
故登峭坂而不跌坠者，慎于大也；跨阜垤而好颠蹶者，轻于小也。苟兢其步，虽履险能安；轻易其足，虽夷路亦踬。智者识轻小之为害，故慎微细之危患，每畏轻微，懔懔焉若朽索之驭六马也。
鸿毳性轻，积之沉舟；鲁缟质薄，叠之折轴。以毳缟之轻微，能败舟车者，积多之所致也。故墙之崩隤，必因其隙；剑之毁折，皆由于璺。尺蚓穿堤，能漂一邑；寸烟泄突，致灰千室。怨之始也，征于隙纹，及其危害，大于墙剑。祸之所伤，甚于邑室，将防其萌，急于水火。
《夏书》曰： 怨岂在明，不见是图。 故怨不在大，亦不在小。荧荧不灭，能焚昆山；涓涓不绝，能成江河。怨之所生，不可类推；祸之所言，非可情测。或怨大而成小，或憾轻而至重，深仇不必危，而睚眦未可易也。譬如风焉，披云飞石，卷水蹶木，而入血脉不为之伤；隙穴之风，轻尘不动，毛发不摇，及中肌肤，以为深疾。大不为害，小而成患者，大风散漫，小风激射也。
故汉祖免贯高之逆，魏后（曹操）泄张绣之仇，韩信削少年之辱，安国释田甲之慢。此皆遇英达之主，宽廓之衿，得以深怨而不为仇也。鲁酒薄而邯战围，羊羹偏而宋师败，郈孙以斗鸡亡身，齐侯以笑嫔破国。皆以轻蔑细怨，忘树祸端，以酒食戏笑之故，败国灭身为天下笑，不慎故也。
识之暗者，皆以小害易微之事，以至于大患。祸之至也，人自生之；福之来也，人自成之。祸与福同门，害与利同邻，若非至精，莫能分矣。是以智患者，祸福之门户，动静者，利害之枢机，不可不慎也。
