越剑性锐，必托槌砧以成纯钩；楚柘质劲，必资榜檠以成弴弓；人性虽敏，必藉善言以成德行。故槌砧者，夷不平也；榜檠者，矫不正也；善言者，正不善也。
人目短于自见，故借镜以观形；发拙于自理，必假栉以修束；心暗于自照，则假言以策行。面之所以形，明镜之力也；发之所以理，玄栉之功也；行之所以策，善言之益也。镜栉理形，其惠轻也，善言成德，其惠重也。人皆悦镜之明己形，而不慕士之明己心；人皆欲栉之理其发，不愿善言之理其情，是弃重德而采轻功，不亦倒乎？为衣冠者，己手不能，则知越乡借人以制之；至于理身，而不知借言以修其行，是处其身轻，而于冠重，不亦谬乎？
君子重正言之惠，贤于轩璧之赠，乐闻其过，胜于德义之名。故楚庄王轻千乘之国，而重申叔一言；范献贱万亩之田，以贵舟人片说。季路抱五慎之诫，赵盈佩九言之箴。以此观之，轩璧之与田邑，岂能与善言齐价哉！
夫桓侯不采越人之说，卒成骨髓之疾；吴王不听枚乘之言，终受夷灭之祸。夫人之将疾者，必不甘鱼肉之味；身之将败者，必不纳忠谏之言。故临死者，谓无良医之药；将败者，谓无直谏之臣。而不听善言，是耳聋也，非其耳之有塞，善言不入耳乎？
是以明者纳规于未形，采言于患表，从善如转圜，遣恶如去仇，正音日闻于耳，祸害逾远于身。昔尧设招谏之鼓，舜树诽谤之术，汤立司过之士，武王置诚慎之鼗。以圣哲之神鉴，穷机洞微，非有毫厘之谬也，犹设广听之术，开嘉言之路，岂不贻厥将来，表正言之益耶？以夫先圣犹能采言于刍荛，奚况布衣而不贵言乎？
故臣子之于君父，则有献可替否讽谏之文，知交之于朋友，亦有切磋琢磨相成之义。君子若能听言如响，从善如流，则身安南山，德茂松柏，声振金石，名流千载也。
