登峭岭者则欲望远，临浚谷者必欲窥墟。墟墓之间使情哀，清庙之中使心敬。此处无心而情伪之发者，地势使之然也。故驶雪多积荒城之隈，急风好起沙河之上。克已类出甕牖之氓，决命必在吞气之士，何者？寒荒之地，风雪之所积，慷慨之怀，忠义之所聚，是以楩柟郁蹙，以成缛锦之瘤；蚌蛤结疴，以衔明月之珠。鸟飞则能翔青云之际，矢惊则能踰白雪之岭。
斯皆仍瘁以成明文之珍，因激以致高远之势。冲飚之激则折木，湍波之涌必漂石。风之体虚，水之性弱，而能披坚木转重石者，激势之所成也。故居不隐者，思不远也；身不危者，其志广也。苏秦若有负郭之田，必不佩六国之印；主父无亲友之蔑，必不窥五鼎之食；张仪不有堂下之耻，必无入秦之志；范睢若无厕中之辱，不怀复魏之心；宁越激而修文，卒为周威之师；班超愤而习武，终建西域之绩。
观其数贤，皆因窘而发志，缘厄而显名。故平原五达，易行之衢也；孤峰九折，难陟之迳也。从高越下，驽马之步也；腾峭登危，飞鼯之足也。以险而陟，然后为贵；以难而升，所以为贤。古之烈士，厄而能通，屈而能伸，彼皆有才智，又遇其时，得为世用也。
