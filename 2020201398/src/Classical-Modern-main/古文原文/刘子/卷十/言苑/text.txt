忠孝者，百行之宝欤。忠孝不修，虽有他善，则犹玉屑盈匣，不可琢为珪璋；剉丝满箧，不可织为绮绶，虽多亦奚以为也。信让者，百行之顺也；诞伐者，百行之悖也。信让乖礼，回而成悖；诞伐合义，翻而成顺。直躬证父，苍梧让兄，信让悖也；弦高矫命，大禹昌言，诞伐顺也；谓牧圉似桀纣，艴然而怒；比王侯于夷齐，怡然而喜。仁义所在，匹夫为重；仁义所去，则尊贵为轻。事可以必诚，理可以情通。睇秋月明，而知孀妇思；闻林风响，而见舟人惊。阳气主生，物所乐也；阴气主杀，物所憾也。故春葩含日似笑，秋叶泫露如泣。
夫善交者，不以出入易意，不以生死移情，在终如始，在始如终，犹日月也。故日之出入符明，月之生死同形。天无情于生死，则不可以情而憾怨。故喧然而春，荣华者不谢；凄然而秋，凋零者不憾；荣凋有命，困遇有期。故春蕊虽茂，假朝露而抽翠；秋叶诚危，因微风而飘零。万物居温则柔，入寒则刚。故春角可卷，夏条可结，秋露可凝，冬木可折。人皆爱少而恶老，重荣而轻悴。故簪珥英华，而焚灰枯朽。莫识枯朽生于英华，英华归于枯巧。山抱玉，故凿之；江怀珠，则竭之；豹佩文，则剥之；人含智，则嫉之。智能知人，不能自知；神能卫人，不能自卫。故神龟以智见灼，灵蛇以神见曝，孰知不智为智，不神为神乎！
妙必假物，而物非生妙；巧必因器，而器非成巧。是以羿无弧矢，不能中微，其中微者，非弧矢也；倕无斧斤，不能斫断，其善斫者，非斧斤也。画以摹形，故先质后文；言以写情，故先实后辩。无质而文，则画非形也；不实而辩，则言非情也。红黛饰容，欲以为艳，而动目者稀；挥弦繁弄，欲以为悲，而惊耳者寡；由于质不美也。质不美者，虽崇饰而不华；曲不和者，虽响疾而不哀。理动于心，而见于色，情发于衷，而形于声。故强权者，虽笑不乐；强哭者，虽哀不悲。耳闻所恶，不若无闻；目见所恶，不如无见。故雷霆必塞耳，掣电必掩目，为仁则不利，为利则不仁。故贩粟者，欲岁之饥；售药者，欲人之疾。物各重其所主，而桀纣之狗可以吠尧；故盗跖之徒，贤于盗跖而鄙仲尼。
运屈而恚天，辱至而怨人，是以火焚而怨燧人，溺井而尤伯益。宿不树惠，临难而施恩；本不防萌，害成而修慎。是以临渴而穿井，方饥而植禾，虽疾无所及也。公仪嗜鱼，屈到嗜芰，虽非至味，人皆甘之，与众同也；文王嗜胆，曾皙嗜枣，胆苦枣酸，圣贤甘之，与众异也。鹿形似马，而迅于马；豺形似犬，而健于犬。国有千金之马，而无千金之鹿；家有千金之犬，而无千金之豺。以犬马有用，而豺鹿无用也。
