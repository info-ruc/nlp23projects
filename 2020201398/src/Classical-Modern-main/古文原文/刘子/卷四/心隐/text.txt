二仪之大，可以章程（廿九年为程限也）测也，三纲之动，可以表里度也。雷霆之声，可以钟鼓传也。风雨之变，可以音律和也。故其象可观，不能匿其影；有形可见，不能隐其迹；有声可闻，不能藏其响；有色可察，不能灭其情。夫天地阴阳之难明，犹可以术数揆而耳目可知。至於人也，心居於内，情伏于里，非可以算数测也。凡人之心，险於山川，难于知天。天有春夏秋冬，旦暮之期；人者厚貌深情，不可而知之也。故心有刚而色柔，容强而质弱，貌愿而行慢，性懁而事缓，假饰於外，以明其情。喜不必爱，怒不必憎，笑不必乐，泣不必哀，其藏情隐行，未易测也。日在天之外，而心在人之内，物亦照焉。照之於外，不可而伪内者也，而伪犹生焉；心在人之内，而智又在其内，神亦照焉，外之於内，无所取徵也。而欲求其情，不亦难乎！不洁在面，人皆耻之；不洁在心，人不肯愧。以面露外而心伏内，故善饰其情，潜奸隐智，终身不可得而见也。
少正卯在鲁与孔子同时，孔子门人三盈三虚，唯颜渊不去。独知圣人之德也夫！门人去仲尼而皈少正卯，盖不知仲尼之圣，亦不知少正卯之佞。子贡曰： 少正卯，鲁之丈人也，夫子为政何以先之？ 子曰： 赐也还，非尔所及也！ 夫少正卯心逆而险，行辟而圣，言伪而辩，词鄙而博，顺非而泽。有此五伪，而乱圣人。以子贡之明，见不能见。知人之难也，以是观之：佞与贤相类，诈与信相似，辨与智相乱。愚直相像，若荠苨之乱人参，蛇床之似縻芜也。
俗之常情，莫不自贵而鄙物，重己而轻人。观其意也，非苟欲以愚胜贤，以短加长，由于人心难知，非可以准衡乎！未能虚己相推，故有以轻抑重，以短凌长，是以嫫母闚井，自谓媚胜西施；齐桓矜德，自称贤於尧舜。若子贡始事孔子，一年自谓胜之，二年以为同德，三年方知不及。以子贡之才，犹不识圣人之德，望风相崇，奚况世人而能推己耶？是以真伪绮错，贤愚杂揉，自非明哲，莫能辩也。
