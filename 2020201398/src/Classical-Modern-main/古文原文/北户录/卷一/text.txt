通犀
通犀，置大雾重露下，终不沾濡。又堪辨毒药酒，药酒生沫。若贮米饲鸡，鸡见辄惊散。一呼为 骇鸡犀 。或中毒箭，刺于创中，立愈。盖犀食百毒棘刺故也。
孔雀媒
雷、罗数州收孔雀雏养之，使极驯扰，致于山野间，以物绊足，傍施罗网，伺野孔雀至，则倒网掩之无遗。一说孔雀不匹偶，但音影相接，便有孕，如白《乌儿》，雌雄相视则孕。或曰： 雄鸣上风，雌鸣下风，亦孕。 见《博物志》。《宋纪》曰： 孝武大明五年，有献白孔雀为瑞者。 愚按，《说文》曰： 率鸟者，系生鸟以来之，名曰 囮， 字林音由。 今猎师有囮也。淮南万毕术曰： 鸡鸺致鸟。 注云： 取鸡鸺，折其大羽，绊其两足，以为媒。 《博物志》又云： 鸺鹠，一名鸡鸺。 
鹧鸪
衡州南灵鹧鸪，解岭南野葛、诸菌毒及辟温瘴，又一名 逐影 ，多对啼。《广志》言： 鹧鸪鸣云，但南不北。 《古今注》云： 其鸣自呼。 《南越志》云： 其鸣自号，杜薄州食之亡厉。 惟《本草》说鸣云钩辀格磔。
鹦鹉瘴
广之南新勤春十州，呼为南道，多鹦鹉。凡养之俗：忌以手频触其背，犯者即多病鹊而卒，土人谓为 鹦鹉瘴 。愚亲验之。
赤、白吉了
晋宁有廉州民获赤、白吉了各一头，献于刺史者。其赤者，寻卒；白者久而能言。
绯猨
公路咸通十年往高凉，程次青山镇，其山多猨，有黄绯者，绯者绝大，毛彩殷鲜，真谓奇兽。夫猨则狙玃猱狖之类，其色多传青白元黄而已，今则岂可穷其族类与。其猨能伏鼠，多群行，猨善啼者，其音凄入肝脾。方知当一部鼓吹，岂独蛙声然哉！
蚺蛇牙
蚺蛇，大者长十余丈，围可七八尺，多在树上，候{鹿鱼}鹿过者，吸而吞之。至鹿消，即缠大树上。出其头角，乃不复动，夷人伺之，以竹签签杀之，取其胆也，故南裔《异物志》曰：蚺蛇，牙长六七寸，土人尤重之，云辟不祥，利远行。卖一枚，直牛数头。
蛇红
公路至雷州对岸，倚舟候风势，见群小儿簇二巨蛇，各长丈余，其一如孔雀尾，毛色金翠夺目。一如真红色，鲜明若血。又有十余头白蛇，前后相次。若导从，俱入一榕藤窍内，竟不复去。故知蛇有草木水土四种，其类不可穷也。又归化县有两头蛇。《南越志》云： 无毒，夷人饵之。 《兼名苑》云： 两头蛇，一名。越王约发。俗占见之不祥。 然《论衡》引楚相孙叔敖事者，何也？《会丛》又云： 浑夕之山，有蛇一首两身，名曰肥遗，见则大旱。 《管子》曰： 固水之精，名曰蟡(音威)，一头两身，以其名呼之，可使取鱼鳖。 
蛤蚧
蛤蚧，首如蟾蜍，背绿色，上有黄斑点，若古锦文，长尺余，尾绝短，其族则守宫蜥蜴蜓蝘。多居古木窍间，自呼其名，声绝大。又有十二时，亦其类也。身大一尺，尾长于身。《传》云： 自旦至暮，变十二般色，伤人必死。 愚尝获一枚，闭于笼中玩之，止见变黄、褐、赤、黑四色。
红蟹壳
儋州出红蟹，大小壳上多作十二点，深胭脂色，其壳与虎蟹堪作垒子。按：蟹，一名蛫(音诡)。《广雅》云： 雄曰蜋螘，雌曰搏带。 《抱朴子》又云： 山中辰日称无肠公子，蟹也。 《古今注》云： 小蟹，一名长卿。 《广志》云： 铺(音脯)，小蟹，大如货钱。又蟹奴如榆荚在其腹中，生死不相离。 《山海经》载： 千里蟹 。《洞冥记》有贡百足蟹，长九尺，四螯者。今恩州又出石蟹。
蛱蝶枝
公路南行，历悬藤峡，维舟饮水，睹岩侧有一木树五彩，初谓丹青之树，因命僮仆采之。顷获一枝，尚缀软蝶，凡二十余个。有翠绀缕者、金眼者、丁香眼者、紫斑眼黑花者、黄白者、绯脉者、大如蝙蝠者、小如榆荚者。愚因登岸视，乃知木叶化焉，是知蝶生江南，柑橘树蠹变为蛱蝶。鸟足之叶为蝴蝶，皆造化使然，非虚语也云。《会要》：大食国西邻大海，尝遣人乘船，经八年未极西岸，中有一方石。石上有树，干赤叶青，树生小儿，长六七寸，见人皆笑，动其手脚，若著树枝。其使摘取一枝，小儿即死。《异苑》：太元中，汝南人入山伐木，见一竹，中央蛇形已成，上枝叶如故。吴郡桐庐民尝伐余遗竹，一宿见雉头颈尽就，身犹未化，此亦竹为蛇，蛇为雉也。
红蝙蝠
红蝙蝠出陇州，皆深红色，惟翼脉浅黑，多双伏红蕉花间，采者若获其一，则一不去，南人收为媚药。王子年《拾遗》云： 有五色蝙蝠。 《异物志》： 蛙虱鱼因风入空木，而化为蝙蝠。 《灵枝图说》曰： 蝙蝠，服之寿万岁。 又《媚药》载： 软金鸟辟寒，金龙子、布穀脚胫骨、鹊脑、砂挼茎草、芍草、左行草，独未见录红蝙蝠处，岂阙载乎！又有无风独摇草，男女带之相媚。 又《陈藏器》云： 榼子蔓生取子中仁，带子衣，令人有媚，多迷人。 
金龟子
金龟，甲虫也。五六月生于草蔓上，大于榆荚。细视其金帖龟子，行则成双，其虫死，金色随灭，如萤光也。南人收以养粉，云与养粉相宜。
乳穴鱼
全义之西南有山，曰盘龙山。有乳洞，乳洞有金沙龙盘鱼，皆四足，修尾丹腹，状若守宫，游泳水滨，人莫敢犯。按：《御览》云： 龙蟠山有石洞，洞中小水有四足鱼，皆如龙形，人杀之即风雨也。 然《唐韵》云： 鳎鱼各四足。 《山海经》云： 人鱼如《鱼帝》(音啼)鱼四脚，出丹洛二水，有鲵大者谓之虾。 (音啼)《尔雅》注： 鲵似鲇，四足，声似小儿，但未见言其可致风雨耳。 公路因思《道书》说，五头鱼、三足麂，皆神化所致，不可以类而推也。若以鱼之异者，则沣水之鱼名朱鳖，六足有珠。又历涧潭，有五色鱼。又丹水出丹鱼，割肉以涂足下，则可步履水上。又朔法师云： 鮆(音此)鱼，一首十身。 《博物志》云： 金鱼脑中有麸金，出功婆塞江。 又吴王食脍有余，弃江中为鱼，今名吴王鲙，余者长数寸。又《魏武四时食制》曰： 望鱼侧如刀，可以割草出。豫章白发鱼，戴发形如妇人，白肥无鳞，出滇池。 又郭延生《述证记》曰： 城阳县南，尧母庆都墓庙前一池，鱼头间有印文，谓之印颊鱼。非告祠者，捕不得。 又《临海异物志》云： 《鱼展》鱼如指，长七八寸，但有脊骨，曝作烛，极有光明。 又比目鱼，一名鲽(音榻)，一名《鱼兼》。沈怀远《南越志》谓之 板鱼 ，亦曰 左介 。 介 亦作 魪 。《吴都赋》云： 双则比目，片则土余。 《异物志》： 南方镜鱼，圆如镜也。 又《异苑》云： 《鱼臽》(音陷)鱼，凡诸鱼欲产，《鱼舀》鱼辄以头冲其腹，世谓众鱼之生母。 又《临海水土异物志》： 鹿鱼头上有两角，如鹿。 又云： 鲮(闾蒸反)鱼，腹背有刺，如三角菱。 又《神异经》： 黄公鱼，长七八尺，状如醴鱼，以乌梅二(□三)七鱼煮之即熟，食之无鲠。 
鱼种
南海诸郡人，至八九月，于池塘间采鱼子，著草上，悬于灶烟上，至二月春雷发时，却收草浸于池塘间，旬月内如虾蟆子状，鬻于市，号 鱼种 ，育池塘间，一年内可供口腹也。愚按：陶朱公《养鱼经》曰： 朱公谓威王治生之法有五，水畜第一。 水畜，鱼也。又拂林国有羊羔生于土中，然其脐与地连，割之则死。惟人著甲走马击鼓骇之，其羔惊鸣而脐绝，便逐草矣。《博物志》云： 取其鳖，剉如棋，捣赤苋汁，和令厚以茅包之，六月中，投于池泽间，经旬，脔脔成鳖也。 
水母
水母，一名蚱，一名石镜，南人治而食之。云性热，偏疗河鱼疾也。
蚊母扇
端新州有鸟，类青鲵，而嘴大，常在池塘间捕鱼而食，每作一声，则有蚊子群出其口。按：《小雅》曰： 颠鸟，似鸟而大。 《广志》云： 蚊母，此鸟吐出蚊也。土人云： 其翅堪为扇，惟辟蚊子。 与《陈藏器》说同。又云： 塞北有虻母草，岭南虻母木。 《南越志》云： 古度树一呼那子，南人号曰柁(日亚反)，不华而实，实从木皮中出，如缀珠珰，其实大如樱桃，黄即可食，过则实中化蛾飞出，亦有为蚊子者。 
蛾毛被
鹅毛被，邕之南有酋豪，多熟鹅毛为被，如稻畦衲之，其温软不下绵絮也。
红虾杯
红虾出潮州、潘州、南邑县，大者长二尺，土人多理为杯。王子年《拾遗》云： 大虾长一尺，须可为簪。 《洞冥记》载 须杖 。《兼名苑》云： 广州献虾头杯，简文将盛酒，无故自跃，乃不复用。 愚又按《毛诗义》： 具大者有一尺六七寸 ，今九真、交趾以为杯盘，实奇物也。
鸡毛笔
番禺诸郡多以青羊毫为笔，韶州择鸡毛为笔，亦有圆如锥，方如凿，可抄写细字者。昔溪源有鸭毛笔，以山鸡毛、雀雉毛间之，五色可爱。笔有丰狐之毫(博子云，汉末笔)、虎仆之毛(《博物》似豹毛可为策)、蚼蛉鼠毛(《广志》可以为笔)、鼠须(均州出)、羖□羊毛(邛州取掖族毛)、麝毛、狸毛(郑庆云，狸毛笔)、鹿毛、马毛、羊须(陶隐居烧丹封鼎，际用羊须笔)、胎发(姬以小儿发为笔，郑庆云，斋祭酒常用之)、龙筋(《拾遗记》)为之，然未若兔毫。
鸡卵卜
雝州之南有善行术者，取鸡卵墨画，祝而煮之，剖为二片，以验其黄，然后决嫌疑，定祸福，言如响答，据此乃古法也。《神仙传》曰： 人有病，就茅君请福，煮鸡子十枚，以内帐中。须臾，茅君掷出，中无黄者，病多愈；有黄者，不愈，常以此为候。 愚又见卜者流杂书传：虎卜、紫姑卜、牛蹄卜、灼骨卜、鸟卜，虽不法于蓍龟，亦有可称者。
鸡骨卜
南方逐除夜及将发船，皆杀鸡，择骨为卜，传古法也。卜占即以肉祠船神，呼为 孟公孟姥 ，其来尚矣。按：《梁简文船神记》云： 船神名冯耳。 《五行书云》： 下船三拜，三呼其名，除百忌，又呼为 孟公孟姥 。 刘思真云： 元冥为水官，死为水神，冥、孟声相似。 又云： 孟公，父名帻，母名衣，孟姥父名板，母云履。 或云： 冥父冥姥，固元冥也。 
象鼻炙
广之属城循州、雷州，皆产黑象，牙小而红，土人捕之，争食其鼻，云肥脆偏堪为炙。愚按：象有十二肉，《陈藏器》云： 惟鼻是其本肉，诸即杂肉。 梁翔法师云： 象，一名伽那。 古训云： 象孕子，五岁始生。 
鹅毛脡
恩州出鹅毛脡，乃盐藏，其味绝美，其细如针。郭义恭云： 小鱼一斤千头，未之过也。 
桄榔炙
桄榔茎叶与波斯枣、古散(古散堪为柱杖)、椰子、槟榔小异，其木如莎树皮，酿木皮出面可食。《洛阳伽蓝记》云： 昭仪寺有酒树面木， 得非桄榔乎！其心为炙，滋腴极美。
红盐
恩州有盐场，色如绛雪，验之即由煎时染成，差可爱也。郑公虔云： 琴湖池桃花盐，色如桃花，随月盈缩，在张掖西北。 按：盐有赤盐、紫盐、黑盐、青盐、黄盐，亦有如虎、如印、如伞、如石、如水精状者。
米饼
广州南尚米饼，合生熟粉为之，白薄而软。按：刘孝威谢官赐交州米饼四百屈，详其言，屈岂今之数乎！且前朝短书杂说，有呼食为头(晋元帝谢赐功德净馔一头，又谢赍功德食一头，又刘孝威谢赐果食一头)，以鱼为《西乙》(梁科律生鱼若干斗)，茗为薄为夹(温贡茗二百尺薄，又梁科律薄茗千夹云云)，笔为双、为床、为枝(《搜神记》：益州西神祠祈祷者，持一双笔。南朝呼笔四管为一床。梁简文帝答书云：乍置笔床，又云：写书笔一枝一万字)，墨为螺、为丸、为枚(陆云以兄送墨二螺。梁科律御墨一量十二丸。蔡质《汉官仪》曰： 尚书令仆丞郎月赐险麋大墨一枚，小墨一枚。 )，纸为番，锦为两(王佐云，币锦二两)，衣为裁(陆饼谢安城王楚、越衣二裁，沈约有谢葛衫裁也)，袈裟为缘(简文帝云，蒙惠袈裟一缘)，奴为头(简文帝书言安城王饷胡子一头)，麝为子，蜡为饼(麝香如干子，蜡如干饼，齐建武四年事)，槟榔为口，胡桃为子(陆饼谢安咸王赐槟榔一千口，并胡桃一千子)。其事不可备论。
睡菜
睡菜，五六月生田塘中，叶类茨菰，根如藕梢，土人采根为盐菹。或云，食之好睡。郭子横云：五味草，食之，不使人睡，亦名却睡草。
水韭
水韭生于池塘中，叶似韭，得非龙爪薤乎！《字林》云： 莶(音□)，水中野韭也。 又荶(音吟)，见《字林》，似蒜生水中。
蕹菜
蕹菜，叶如柳，三月生。《陈藏器》云： 主解胡蔓草毒，胡蔓即野葛也。 愚按：广之菜有掉(辛叶也)、东风(味如酥，香气似马兰)、蕊(音蕺，蜀人所谓菹香)、芍(音晶，凫茈苗也。)之类，无足奇者。《吴志》：孙皓时，有荬(音买)菜。晋安帝义熙二年，有苦荬菜，生扬州。国初，建达国献佛士菜，泥婆国献波棱菜。
斑皮竹筍
湘源县，十二月食斑皮竹筍，诸筍无以及之。《吴录》云： 马援至荔浦，见冬筍，名曰苞筍。 《博物志》曰： 斑皮竹，尧女以涕挥竹，竹尽斑也。 《尔雅》曰： 筍，竹之萌。 《说文》曰： 筍，竹胎。《诗疏义》： 筍，皆四月生，巴竹筍生八月，篃(音媚)竹筍冬夏生。 《永嘉记》： 含堕竹筍，六月生。 愚按：《山海经》： 竹生花，其年便枯，六十年一易，根必结实而枯死，实落土复生，六年还成町也。 《竹谱》曰： {?纣}必六十年复，亦六年是也。南中有以竹为刀错子者，如少钝，复以浆水洗之，如初。 《广州记》云： 石林竹劲利，削为刀，切截象皮，如截草也。 愚闻，贞元五年番禺有海户，犯盐禁，避罪罗浮山，入至第十二岭，遇巨竹百丈万竿。竹围二十一尺，有三十九节，节长二丈，海户因破之为篾，会罢吏捕逐，遂挈而归。时人有获一篾，以为奇货，后献于刺史李复。复命陆子羽图而记之。许氏《说文》有长节竹，谓之{?公}，得非罗浮山龙钟之义乎！
无核荔枝
南方果之美者，有荔枝。梧州火山者，夏初先熟而味少劣，其高潘者最佳，五六月方熟，有无核类，鸡卵大者，其肪莹白，不减水精，性热，液甘，乃奇实也。
变柑
新州出变柑，有苞大于升者，且皮薄如洞庭之橘，余柑之所弗及。传云移植不数百里，形味俱变，因以为名。亦如逾淮为枳，乃水土异也。
橄榄子
八九月熟，其大如枣。《广志》云： 大有如鸡子者，有野生者，高不可梯，但刻其根，方数寸许，入盐于中，子皆落矣。 今高凉有银坑橄榄子，细长，味美于诸郡产者，其价亦贵。《陈藏器》云： 其木主《鱼规》鱼毒，此木作楫，拨著《鱼规》鱼皆浮出。 
山橘子
冬熟，有大如土瓜者，次如弹丸者，皮薄下气，晋宁多有之。
山胡桃
山胡桃，皮厚，底平，状如槟榔。
白杨梅
杨梅，叶如龙眼树、冬青，一名朹(音求)，潘州有白色者，甜而绝大。
偏核桃
占卑国出偏核桃，形如半月状，波斯人取食之，绝香美。
红梅
岭南之梅，小于江左，居人采之，杂以朱槿花，和盐曝之，梅为槿花所染，其色可爱。又有选大梅，刻镂瓶罐结带之类，取棹汁渍之(棹木叶汁)，亦甚甘脆。
五色藤筌蹄
琼州出五色藤合子、书囊之类，细于锦绮，亦藤工之妙手也。新州作五色藤筌台，皆一时之精绝者。梁刘孝仪《谢太子五色藤筌蹄一枚》云炎州采藤丽穷绮褥，得非筌台与蹄语讹欤！
香皮纸
罗州多笺香树，身如柜柳，皮堪捣纸，土人号为 香皮纸 。
抱木屟
抱木产水中，叶细如桧，其身坚类柏，惟根软，不胜刀锯，今潮州、新州多刳之为屟。
红藤箪
琼州出红箪，一呼为笙，或谓之蘧篨，亦谓之行唐，其色殷红，莹而不垢。
方竹杖
澄州产方竹，体如削成，劲挺堪为杖，亦不让张骞筇竹杖也。其隔州亦出，大者数丈。又海晏(地名)出芦，堪为拄杖高潘州出千岁蕨拄杖，之类甚多。更有疏节竹(五六尺一节)，僧道多以为杖。又按：□最云： 溱州通竹，直上无节，空心也。 
山花燕脂
山花丛生，端州山崦间多有之。其叶类蓝，其花似蓼，正月开花，土人采含苞者卖之，用为燕脂粉。或时染布帛，其红不下红蓝。又郑公虔云： 石榴花，堪作胭脂。 
鹤子草
鹤子草，蔓花也。当夏开，南人云是媚草，甚神，可比怀子梦芝。采之曝乾，以代面靥，形如飞鹤状，翅羽嘴距无不毕备，亦草之奇者。草蔓延，春生双虫，常食其叶，土人收于奁粉间饲之，如养蚕。诸虫老，不食而蜕为蝶，女子佩之如细鸟皮，号为 细蝶 。郭子横记：勒毕献细鸟，以方尺玉笼盛数百，形大如蝇，状如鹦鹉，声闻数百里间，如黄鹄也。国人以此为候日晷，京曰候日虫。帝得之，旬日飞尽。明年有细鸟集于帷帟，或袭人衣袖，因名蝶衣。宫内嫔御有鸟集其衣者，辄蒙爱幸。至武帝末，稍稍自死，人服其皮者，多为丈夫所媚。余访花子事，如面光眉翠月黄星靥，其来尚矣！然事有相类者，见《拾遗》引，孙和悦邓夫人，尝置膝上，和月下舞，水晶如意误伤夫人颊，流血染袴。和自舐疮。太医曰： 獭髓杂玉及琥珀屑当灭痕。 和乃作膏，琥珀太多，痕未灭而颊有赤点，细视之更益其妍。诸嬖要宠者，以丹青点颊而后进幸。一说上官昭容自制花子，以掩黯处。
越王竹
严州产越王竹，根于石上，状若荻枝，高尺余，土人用代酒筹。次有沙箸，产于海岛间，其心若骨，可为筹箸。凡欲采者，须轻步从之，不尔，闻人行声，则缩人沙中，不可取。《陈藏器》云： 越王余算味咸，生南海，长尺许。 
无名花
广州之南数百里，有蔓草生，吐一叶，白花，片大如掌。初夏开，遍问土人，莫有知者。
指甲花
花细白，绝芳香，番人重之，未详其名，又即恙弭花、白茉莉花(不香红者)，皆波斯移植夏中，如金钱花也。本出外国，大同二年，始来中土。又《扶南传》曰： 顿逊国有区拨花、叶逆花、致祭花、摩夷花。唐初，罽宾国献俱佛头花，伽失不国献渥楼钵罗花。 皆中国所无者。
相思子
相思子，有蔓生者，与龙脑相宜，能令香不耗。干宝《搜神记》云： 大夫韩冯妻美，宋康王夺之。冯自杀，妻自投台下死。王怒，令家相望。宿昔有文梓木，生二冢之端，根交于下，枝错其上。宋王哀之，因号其木曰 相思树 。 
睡莲
睡莲，叶如荇而大，沉于水面。其花布叶数重，凡五种色。当夏，昼开，夜缩入水底，昼复出也。与梦草昼入地，夜即复出，一何背哉！
