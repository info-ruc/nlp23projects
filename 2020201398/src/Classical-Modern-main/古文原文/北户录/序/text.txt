诗人之作，本于风俗，大抵以物模拟兴，达乎情性之源。自非观化察时、周知民俗之事；博闻多见，曲尽万物之理者，则安足以藴为六义之奥，流为弦歌之美哉。由是言之，则古之学者，固不厌博。博而且信，君子难之。
东牟段君公路，邹平公之孙也，自未能把笔，爱以指画地如文字，及六七岁，受学，果能强力不罢其学，尤长仄僻人所不能知者，媷乎羣籍之中，仡仡然有余力。间者以事南逰五岭间，常采其民风土俗、饮食衣制、歌謡哀乐有异于中夏者、録而志之。至于草木果蔬、虫鱼羽毛之类有瑰形诡状者，亦莫不毕载。非徒止于所闻见而己，又能连类引证，与竒书异说相叅验，真所谓博而且信者矣。
噫！近日着小说者多矣，大率皆鬼神变怪、荒唐诞妄之事，不然，则滑稽诙谐、以为笑乐之资。离此二者，或强言故事，则皆诋訾前贤，使悠悠者以为口实。此近世之通病也。如君所言，皆无有是，其着于録者，悉可考验。此盖博物之一助，岂徒为谭端而已乎。君以予往从事岭南，备核其实，请予序以为证，予尝观圗于书府，君状貌一似邹平公，而又能以文学世其家，于乎邹平公为有后矣，因为之序而不辞。右拾遗内供奉陆希声撰。
