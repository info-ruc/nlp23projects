凡刺之法，不过补泻经络，祛邪纳气而已。其取穴甚少，惟水病风肤胀，必刺五十七穴。
又云：皮肤之血尽取之，何也？盖水旺必克脾土，脾土衰，则遍身皮肉皆肿，不特一经之中有水气矣。若仅刺一经，则一经所过之地，水自渐消，而他经之水不消，则四面会聚并一经，已泻之水亦仍满矣。故必周身肿满之处，皆刺而泻之，然后其水不复聚耳。此五十七穴者，皆脏之经络，水之所容也。此与大禹治洪水之法同。盖洪水泛溢，必有江淮河济，各引其所近之众流以入海必不能使天下之水只归一河以入海也。又，出水之后，更必调其饮食。经云：方饮无食，方食无饮，（欲使饮食异居，则水不从食，以至于脾客观存在湿之处也。）无食他食百三十五日，此症之难愈如此。余往时治此病，轻者多愈，重者必复肿。盖由五十七穴未能全刺，而病患亦不能守戒一百三十五日也。此等大症，少违法度，即无愈理，可不慎哉！
