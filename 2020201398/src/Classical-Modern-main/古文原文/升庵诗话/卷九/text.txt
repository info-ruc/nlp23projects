渚宫妓高使君别宴
 悲莫悲兮生别离，登山临水送将归。武昌无限新栽柳，不见杨花似雪飞。 高骈自渚宫移镇扬州，别宴口占楚词二句，使幕下续之，久未有应。有一妓进曰： 贱妾感相公之恩，续貂可乎？ 即收泪吟曰云云，合座大加赏叹，骈厚赠之。其诗绝佳，虽使温李为之，不过如此。 飞 一作 时 。
盛小丛突厥三台
 雁门山上雁初飞，马邑阑中马正肥。昨夜阴山逢驿使，殷勤南北寄征衣。 盛小丛，雁门妓女也。此诗甚佳，乐府歌之。《三台》，曲名，自汉有之，而调之长短，随时变易。韦应物集有《上皇三台》，元曲有《鬼三台》，讹为 三台 云。
豆蔻
杜牧之诗： 娉娉袅袅十三馀，豆蔻梢头二月初。 刘孟熙谓《本草》云： 豆蔻未开者，谓之含胎花，言少而娠也。 其所引《本草》，是言少而娠者也。且牧之诗，本咏娼女，言其美而且少，未经事人，如豆蔻花之未开耳，此为风情言，非为求嗣言也。若倡而娠，人方厌之，以为绿叶成阴矣，何事入咏乎？
庄子解
《庄子》为书，虽恢谲佚宕於《六经》外，譬犹天地日月，固有常经常运，而风云开阖，神鬼变幻，要自不可阙，古今文士每奇之。顾其字面，自是周末时语，非後世所能悉晓。然尚有可徵者，如正获之问於监市履犭希，乃《大射》有司正、司获，见《仪礼》。解之以牛之白颡者，与豚之亢鼻者，与人之有痔病者，不可以适河，乃古天子春有解祠，见《汉郊祀志》。唐子乃掌堂涂之子，犹周王侯之子称门子。义台乃仪台。郑司农云： 故书仪为义。  其脰肩肩 ，乃见《考工记》： 梓人为磬文，数目顅胫。 肩即顅字。如此类不一，而士无古学，不足以知之。诸家解者，或敷演清谈，或牵联禅语，或强附儒家，漫曰此文字奇处妙绝，又恶识所谓奇妙。千八百载，作者之意郁而未伸，剽窃之用，转而多误。罗勉道《庄子循本序》。《内则》 卵酱，读作鲲 ，《国语》亦云 鱼禁鲲鲕 ，皆以鲲为鱼子。庄子乃以至小为至大，便是滑稽之开端。《南史·吉翂传》： 鲲鲕蝼蚁，尚贪其生。 {鸟}音渥。蛁音刀料。鹘鸟音嘲。
西蜀范无隐云： 未成心，则真性混融，太虚同量，成心则已离乎性，有善有恶矣。人处世间，应酬之际，有不免乎成心，发思而求之於未成之前，则善恶不萌，是非无朕，何所不齐哉？ 其论精当，足以尽祛前惑。 梦而为蝶，不知有周；觉而为周，不知有蝶。其势不能合，必有时而分矣。万物之化亦如此。休独疑《逍遥游》，尽性也。《齐物论》，穷理也。《养生主》，修身也。 碧虚陈景允。 圣人成焉，以身徇道而成功。圣人生焉，以道徇身而全生也。 陈详道注。 儵忽生而浑沌死，以喻外王之功成，而内圣之道民。 陈碧虚曰： 好生者以世事为乐，趣死者以人世为劳，唯超生死者，可以论其大概矣。 髑髅注。
庄定山诗
庄定山早有诗名，诗集刻於生前，浅学者相与效其 太极圈兒大，先生帽子高 ，以为奇绝。又有绝可笑者，如 赠我一壶陶靖节，还他两首邵尧夫 ，本不是佳语，有滑稽者，改作《外官答京宦苞苴》诗云： 赠我两包陈福建，还他一疋好南京。 闻者捧腹。然定山晚年诗入细，有可并唐人者。古诗如《题竹》及《养庵》两篇，七言如《题玉川画》，五言律如： 野暝微孤树，江清著数鸥。与君真自厚，不是两相留。 七言律如《游琅琊寺》： 偶上蓬莱第一峰，道人今夜宿芙蓉。尘埋下界三竿丈，月在西岩七十峰。 《罗汉寺》云： 溪声梦醒偏随枕，山色楼高不碍墙。 又如： 狂搔短发孤鸿外，病卧高楼细雨中。 《病眼》云： 残书汉楚灯前垒，草阁江山雾里诗。 《舟中》云： 千家小聚村村暝，万里河流岸岸同。 又： 秋灯小榻留孤艇，疏雨寒城打二更。 又： 北海风回帆腹饱，长河霜冷岸痕高。 《和沈仲律原字韵》云： 心无牛口干秦穆，迹继龙头愧邴原。 又云： 藜羹莫道无莱妇，兰畹应知负屈原。 《寄刘东山》云： 尘外有人占紫气，镜中疑我尚硃颜。 《次东峤韵》云： 电悬双眼疑秋水，髻拥三花御野风。 又： 岂无湖水甘神氵粪，更有溪毛当紫芝。 《书东山草堂扁》云： 封题云卧东山扁，歌咏司空表圣诗。天阙星辰遗旧履，橘洲岁月有残棋。石横流潦潜蚪角，梅迸垂萝屈铁枝。自笑野人闲袖手，云烟浓淡忽交驰。 次首云： 沙苑草非骐骥秣，潇湘竹
是凤凰枝。紫虚有约千回醉，笑指僧趺亦坐驰。 又： 招隐谁甘同寂寞，著书不独为穷愁。 《木昌道中》云： 行客自知无岁暮，宾鸿不记有家归。 《寄邓五羊》云： 後时自许甘邱过于，前席将无问鬼神。浮世虚名非得已，出山小草却悲人。别时笑语风吹断，会处迷离梦写真。四十馀年一回首，乾旋坤转有冬春。 此数首若隐其姓名，观者决不谓定山作也。
晁诗
晁元忠诗： 安得龙湖潮，驾回安河水。水从楼前来，中有美人泪。人生高唐观，有情何能已。 晏小山《留春令》云： 别浦高楼，曾漫倚对江南千里。楼下分流水，声中有当日凭高泪。 全用其语。
粘天
庾阐《扬都赋》： 涛声动地，浪势沾天。 本自奇语。昌黎祖之曰： 洞庭漫汗，粘天无壁。 张祜诗 草色粘天鶗鴂恨 ，黄山谷 远山粘天吞钓舟 ，秦少游小词 山抹微云，天粘衰草 ，正用此字为奇。今俗本作 天连 ，非矣。
侧寒
唐诗 春寒侧侧掩重门 ，王介甫 侧侧轻寒剪剪风 ，许奕小词 玉楼十二春寒侧 ，吕圣求词 侧寒斜雨 ， 侧寒 字词人相承用之，不知所出，在意侧不正也。侧寒字甚新，特拈出之。
掘柘掘音担。按此节已略见卷三《白苎舞》条。
《乐苑》云： 羽调有《柘枝曲》，商调有《掘柘枝》。 此舞因曲为名，用二女童，帽施金铃，抃转有声，其来也於二莲花中藏之，花折而後见，对舞相呈，实舞中雅妙者也。段成式《寄温庭筠云草蓝纸》诗曰： 三十六鳞充使时，数番犹得寄相思。待将袍祅重抄了，写尽襄阳《掘柘词》。 《掘柘词》，温集中亦有。
探情以华
《文选》王仲宣诗： 探情以华，睹著知微。 本於《史记律书》 情核其华，道著明矣 之语。华者，貌也。然《史记》之语，观仲宣之诗而益明，仲定量之诗，得李善之解而始白，观书所以贵乎博证也。
补稻畦水诗
 芊芊炯翠羽，剡剡生银汉。鸥鸟镜里来，关山云边看。秋菰成黑米，精凿传白粲。玉粒足晨炊，红鲜任霞散。 陆龟蒙《引泉》诗： 曾闻瑶池溜，亦灌硃草田。凫伯弄翠蕊，鸾雏舞丹烟。凌风捩桂舵，隔雾驰西船。 二诗曲尽农田之景，然而词语且宕落。
彫苽
《说文》： 彫苽，亦名蒋。 徐铉曰： 彫苽，《西京杂记》及古诗皆作 雕明 ，《内则》注作 雕胡 ，亦作 安胡 。枚乘《七发》 安胡之饭 ，注： 今所食茭苗米也。  宋玉赋： 主人之女，炊雕胡之饭。 《尔雅》： 齧雕蓬。 孙炎云： 米茭也，米可作饭，古人以为五饭之一。 《周礼》： 鱼宜苽。 干宝云： 苽米饭，膳以鱼，同水物也，其米色黑。 杜诗 波漂菰米沉云黑 ，言人不收取而雁亦不啄，但为 波漂  沉云 而已，见长安兵火之惨极矣。
雪赞书纨扇
羊孚作《雪赞》曰： 资清以化，乘气以靡。遇象能鲜，即洁成辉。 桓允遂以书扇。余尝有《夏日》诗云： 纨扇书，羊孚雪。玉笛吹，李白梅。 
假诗
黄鄮山评翁灵舒戴式之诗云： 近世有江湖诗者，曲心苦思，既与造化迥隔，朝推暮敲，又未有以溉其本根，而诗於是乎始卑。 然予以为其卑非自江湖始，宋初九僧已为许洞所困，又上氵斥於唐，则大历而下，如许浑辈，皆空吟不学，平生镂心哎血，不过五七言短律而已。其自状云： 吟安一个字，撚断数行须。 不知李杜长篇娄千首，安得许多胡须扌寻扯也。苦哉！又云： 诗在灞桥风雪中，驴子上。 不思周人《清庙》，汉代《柏梁》，何必尔耶？又曰： 寻常言语口头话，便是诗家绝妙词。 又云： 诗从乱道得。 又自云： 我平生作诗，得猫兒狗子力。 噫！此等空空，知万卷为何物哉！然犹是形月露而状风云，咏山水而写花木。今之作赝诗者异此，谓诗必用语录之话，於是无极、先天、行窝、弄丸，叠出层见。又云： 须夹带禅和子语。 於是打乖、打睡、打坐、样子、撇子、句子，朗诵之有矜色，疾书之无怍颜，而诗也扫地矣。
榔枥
李屏山《达摩赞》，所谓 榔枥 者，称杖也。范石湖诗： 病怜榔枥随身惯，老觉屠苏到手迟。 
麦含金
《梁鸿传》载鸿诗二首， 麦含含兮方秀 ，刻本皆如此。《艺文类聚》引之，作 麦含金 为是。 金 与 含 相似而衍为二字也，此当表出之。
符载甘州歌
 月里嫦娥不画眉，只将云雾作罗衣。不知梦逐青鸾去，犹把花枝盖面归。 此诗飘飘欲仙，乐府以为《甘州歌》，而禅宗公布古引之。盖名作众所脍炙也。符载，成都人，见《唐文粹》。
清新庾开府
杜工部称庚开府曰清新。清者，流丽而不浊滞；新者，创见而不陈腐也。试举其略，如 文昌气似珠，太史明如镜。  凯乐闻硃雁，铙歌见白麟。  杨柳歌落絮，鹅毛下青丝。  覆局能悬记，看碑解暗疏。  池水朝含墨，流萤夜聚书。  含风摇古度，防露动林於。 古度、林於皆竹木名，自来无人用也。 汉阴逢荷，缁林见杖拏。  浊醪非鹤髓，兰肴异蟹胥。  汉帝看桃核，齐侯问枣花。  冬严日不暖，岁晚风多朔。  赋用王延寿，书须韦仲将。  千柱莲花塔，由旬紫绀园。  建始移交让，徽音种合昏。  萤排乱草出，雁拾断芦飞。  羊肠连九坂，熊耳对双峰。  北梁送孙楚，西堤别葛龚。  古槐时变火，枯枫乍落胶。  香螺酌美酒，枯蚌藉兰肴。  盛丹须竹节，量药有刀圭。  京兆陈安世，成都李意期。  山精逢照镜，樵客值围棋。  野炉燃树叶，山杯捧竹根。  被垅文瓜熟，交塍香穗低。  学异南宫敬，贫同北郭骚。  蒙吏观秋水，莱妻纺落毛。  雪花开六出，冰珠映九光。  阶下云峰出，窗前风洞开。  涧底百重花，山根一片雨。  峡路沙如月，山峰石似眉。  荷风惊浴鸟，桥影聚行鱼。  水影摇丛竹，林香动落梅。  水似桃花色，山如甲煎香。  路高山里树，云低马上人。  酒正离悲促，歌工别曲凄。  山明疑有雪，岸白不关沙。 《咏杳花云： 依稀映林坞，烂熳开山城。 《寄王琳》云： 玉关道路远，金陵信使疏。独下千行泪，开君万里书。 《望渭水》云： 树似新亭岸，沙如龙尾湾。犹言吟暝浦，应有落帆还。 此二绝，即一篇《哀江南赋》也。《重别周尚书》云： 阳关万里道，不见一人归。惟有河边雁，年年南向飞。 《咏桂》云： 南中有八桂，繁华无四时。不识风霜苦，安知零落期。 唐人绝句，皆亻放效之。
庾信诗
庾信之诗，为梁之冠绝，启唐之先鞭。史评其诗曰绮艳，杜子美称之曰清新，又曰老成。绮艳清新，人皆知之，而其老成，独子美能发其妙。余尝合而衍之曰：绮我伤质，艳多无骨。清易近薄，新易近尖。子山之诗，绮而有质，艳而有骨，清而不薄，新而不尖，所以为老成也。若元人之诗，非不绮艳，非不清新，而乏老成。宋人诗则强作老成态度，而绮艳清新，概未之有。若子山者可谓兼之矣。不然，则子美何以服之如此。
庾肩吾烛影诗
 垂焰垂花比芳树，随风随水俱难驻。秦娥软舞隙中来，李吾夜续光中度。烛龙潜曜城鸟啼，阴阴叠鼓朝天去。 一作 春枝拂岸影上来，还杯绕客光中度 。
晨鸡鸣高树
 晨鸡振翮鸣，出洞擅奇声。蜀道随金马，天津应玉衡。摧冠验远石，系火出连营。争栖斜揭暮，解翼横飞度。试饮淮南药，翻上仙都树。枝低且候潮，叶浅还承露。枝低触严霜，叶浅伺朝阳。不见猜君怯宝剑，勇战出花场。当损黄金距，谁论白玉珰。岂知长鸣逢汉帝，恃气遇周王。流名说鲁国，分影入陈仓。不复愁苻朗，犹能感孟尝。 金马碧鸡，无中生有，妙句也。《纬书》：玉衡星精为鸡。
栀子同心
梁徐悱妻刘三娘诗： 两叶虽为赠，交情永未因。同心何处切，栀子最关人。 唐施肩吾《杂曲》： 怜时鱼得水，怨罢商与参。不如山栀子，却解结同心。 结句又与刘三娘《光宅寺诗》同。
陶渊明九月九日
 野人迷节候，端坐隔尘埃忽见黄花吐，方知素节回。映崖千段发，临浦万株开。香气徒盈把，无人送酒来。 按周麟曰： 渊明古体蟠曲，入八句中，浑然天成，唐末诸人所不能也。 
陶弼
陶弼，宋仁宗时人，有诗名，仕於两广，诗绝似晚唐。《宋文鉴》选其二首，《虔化县》云： 暖雪梅花树，晴雷赣石溪。 《出岭》云： 天文离卷石，人影背含沙。 其他如《僧寺》云： 花露生瓶水，松风落架书。 《早行》云： 照枕残鸡月，吹灯落叶风。 李洞喻凫，可相伯仲。
陪族叔侍郎晔及贾舍人至游洞庭
 洞庭西望楚江分，水尽南天不见云。日落长沙秋色远，不知何处吊湘君。 此诗之妙不待赞，前句云 不见 ，後句 不知 ，读之不觉其复。此二 不 字，决不可易。大抵盛唐大家正宗作诗，取其流暢，不似後人之拘拘耳。柳发此义。
又
 帝子萧湘去不还，空馀秋草洞庭间。淡扫明湖开玉镜，丹青画出是君山。 洞庭为楚之巨浸大观，近日士夫崇尚别号，楚人以洞庭取号者，比比是：曰洞野，曰洞泽，曰洞胡、洞阳、洞阴、洞滨。唐池南侍御云： 太白诗中 明湖 二字，奇甚无人拈出为别号及亭扁者。 
悠字单用
《诗》 悠悠苍天 ，注： 眇邈无期貌。 後人押韵，罕有单用者，惟《庄子》有 荒唐谬悠 ，《後汉书》 任重道悠 ，张平子《西京赋》 建辰旅之太常，纷焱悠以空裔 ，佛经 道性天悠 ，可以单押。
悠字押韵
《说文》 攸，行水也。 字本从水，省作攸，借为所字。《古文苑西岳碑》： 灵则有攸。 秦嘉《迷婚》诗： 神启其吉，果获令攸。 《文选》： 纷焱悠以容裔。 注： 旌旗摇动貌。 悠字，《诗》中除 悠悠 之外，只有 焱悠 与《庄子》 谬悠 、《内典》 道性天悠 可押。 攸 ，所也。韩文： 壶仪之攸。 《左传》： 湫乎攸乎。 注： 乘危貌。 又 郁攸 ，火气也。《五行传》 卸於怵攸 ，言人君遇灾，以忧为所，则可免也。 怵攸 ，犹言敬作所也。《前汉书叙传》： 攸攸外寓。 《支遁传》： 尝游外国，岁数囊悠。 按此条与前条小异，故两存之。
寄衣曲
唐长孙佐辅《寄衣曲》云： 征人去年戍辽水，夜得边书字盈纸。挥刀就烛裁红绮，结作同心达千里。君寄边书书莫绝，妾答同心心自结。同心再解心不离，书字频开字愁灭。结成一夜和泪封，贮书只在怀袖中。莫如书字固难久，愿学同心长可同。 佐辅，盛唐人，诗集亡逸。此诗《英华》亦不载，故谨录之。
寄明州于驸马
 平阳音乐随都尉，留滞三年在浙东。吴越声邪无法曲，莫教偷入管弦中。 南方歌词，不入管弦，亦无腔调，如今之弋阳腔也。盖自唐宋已如此，谬音相传，不可诘也。东坡《赠王定国歌姬》云： 好把鸾黄记宫样，莫教弦管作蛮声。 亦是此意。
寄梅事
寄梅事始见於《说苑》： 越使诸发云： 岂有一枝梅，可寄国君者乎？  又诗话载南北朝范晔与陆凯相善凯在江南寄梅花一枝诣长安与晔，且赠一霅云云。按晔为江南人。陆凯字智君，代北人。当是范寄陆耳，岂在长安，安得梅花寄晔乎？
崔融从军行
穹庐杂种乱金方，武将神兵下玉堂。天子旌旗过细柳，匈奴运数尽枯杨。关头月落横西裔，塞下凝云断北荒。漠漠边尘飞众鸟，昏昏朔气君羊。依稀蜀杖迷新竹，仿佛胡床识故桑。临海旧来闻骠骑，巡河本自有中郎。坐看战壁为平土，近待军营作破羌。
崔道融梅诗
杨诚斋爱唐人崔道融《咏梅》云： 香中别有韵，清极不知寒。 方虚谷云： 惜不见全篇。 余近见杂抄唐诗册子，此首适全，今载之： 数萼初含雪，孤标画本难。香中别有韵，清极不知寒。横笛和愁听，斜枝倚病看。朔风如解意，容易莫催残。 因思古人诗文，前代不传，或以出於後，未可知也。如蒲城县李邕书《云麾将军碑》，已为人击断。正德中，刘东阜谪居蒲城，乃为铁闩束之，复完。饶州《荐福寺碑》，宋代为雷所轰，近日商人取其三段合为一，尚可印摹。吁，亦奇事矣！
崔涂王维诗
崔涂《旅中》诗： 渐与骨肉远，转於僮仆亲。 诗话亟称之。然王维《郑州》诗： 他乡绝俦侣，孤客亲僮仆。 已先道之矣，但王语浑含胜崔。
崔鲁华清宫诗
崔鲁《华清宫》诗四首，每各精练奇丽，远出李义山杜牧之上，而散见於《唐音》及《品汇渔隐丛语》长安古志中，各载其一而已，今并录於此。其一曰： 门横金琐阒无人，落日秋声渭水滨。红叶下山寒寂寂，湿云如梦雨如尘。 其二曰： 银河漾漾月辉辉，楼碍星边织女矶。横玉叫云天似水，满空霜霰不停飞。 其三曰： 掩金鸡蓄祸机，翠华西拂蜀云飞。珠帘一闭朝元阁，不见人归见燕归。 其四曰： 草遮回磴绝鸣銮，云树深深碧殿寒。明月自来还自去，更无人倚玉栏干。 
崔道融读杜紫微集
 紫微才调复知兵，常遣风雷笔下生。犹有枉抛心力处，多於五柳赋《闲情》。 梁昭明太子序陶渊明集云： 白璧微瑕，惟在《闲情》一赋。 杜牧尝著《孙武子》，又作《守论战论原十六卫》皆有经济之略，故道融以此绝句少之。杜牧尝讥元白云： 淫词媟语，入人肌肤，吾恨不在位，不得以法治之。 而牧之诗淫媟者，与元白等耳，岂所谓睫在眼前犹不见乎？
许浑
唐诗至许浑，浅陋极矣，而俗喜传之，至今不废。高棅编《唐诗品汇》，取至百馀首。甚矣，棅之无目也。棅不足言，而杨仲弘选《唐音》，自谓详於盛唐而略於晚唐，不知浑乃晚唐之尤下者，而取之极多。仲弘之赏鉴，亦羊质而虎皮乎？陈後山云： 近世无高学，举俗爱许浑。 斯卓识矣。孙光宪云： 许浑诗，李远赋，不如不做。 当时已有公论，惜乎伯谦辈之懵於此也！
许彦周诗话
许彦周《诗话》云： 客言李杜诗中说马如《相马经》，有能过之者乎？ 仆曰： 《毛诗》过之。 曰： 《六经》固不可拟，然亦未尝仔细说马相态行步也。 仆曰： 愿熟读之。 两骖如舞 ，此会语所谓花踏羊行是也。 两骖如手 ，此会语所谓熟使唤是也。思之便觉 走过掣电倾城知 与 神行电迈涉恍惚 ，为难骑耳。 
鱼米
唐田澄《蜀城》诗： 地富鱼为米，山芳桂是樵。 俗名沃土为鱼米之地，本此。
鱼若乘空
柳子厚《小石潭记》： 潭中鱼可百许头，皆若空游无所依。 此语本之郦道元《水经注》： 渌水平潭，清洁澄深。俯视游鱼，类若乘空。 沈佺期诗 鱼似镜中悬 ，亦用郦语意也。又古诗： 水真绿净不可唾，鱼若空行无所依。 
鱼鱼雅雅
古乐府《硃鹭曲》： 硃鹭曲，鱼以乌，鹭何食，食茄下。  乌 古与 雅 同叶，音作 雅 。盖古字乌也雅也，本一字也。 雅 与 下 相叶，始得其音。 鱼以雅 者，言硃鹭之威仪，鱼鱼雅雅也。韩文《元和圣德》诗 鱼鱼雅雅 之语本此。 茄 古 荷 字。
隋末诗谶
江都迷楼宫人杭静《夜半歌》云： 河南杨柳树，江北李花营。杨柳飞绵何处去，李花结果自然成。 又炀帝作《凤艒歌》云： 三月三日到江头，正见鲤鱼波上游。意欲持钩往撩取，恐是蛟龙还复休。 皆唐兴之兆。又炀帝《索酒歌》云： 宫木阴浓燕子飞，兴衰自古漫成悲。他日迷楼更好景，宫中吐焰奕红辉。 其後迷楼为唐兵所焚，竟叶诗谶。出《海山记》。
陆贾素馨
陆贾《南中行纪》： 云南中有花，惟素馨香特酷烈。彼中女子以采丝穿花心绕髻为饰。 梁章隐《咏素馨花》诗云： 细花穿弱缕，盘向绿云鬟。 用陆语也。花绕髻之饰，至今犹然。予尝有诗云： 金碧佳人堕马妆，鹧琳里采秋芳。穿花贯缕盘香雪，曾把风流恼陆郎。 姜梦宾笑谓予曰； 不意陆贾风流之案，千年而始发耶？ 
陆希声梅花坞
 冻蕊凝香色艳新，小山深坞伴幽人。知君有意凌寒雪，羞共千花一样春。 唐诗梅花诗甚少，绝句尤少，此首 冻蕊凝香 ，乃 疏影暗香 之先鞭也。
陆机太白诗音
陆机《招隐》诗： 哀音附灵波，颓响赴曾曲。  附 音 拊 。太白诗： 羌笛横吹《阿滥》回，向月楼中吹《落梅》。 下 吹 字音去声，不惟便於读，亦义宜尔也。
陆机诗
《文选》陆机诗： 感别惨舒翮，思归乐遵渚。 舒翮谓鹄，遵渚谓鸿，言感别之情，惨於舒翮之飞鹄；思归之志，乐於遵渚之征鸿也。
