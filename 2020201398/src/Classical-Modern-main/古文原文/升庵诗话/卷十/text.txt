曹松警句
 华岳影寒清露掌，海门风急白潮头。 松诗多浅俗，此二句差有中唐之意。
曹孟德乐府
曹孟德乐府，如《苦寒行猛虎行短歌行》，脍炙人口久矣。其稀僻罕传者，如 不戚年往，忧世不治 ， 存亡有命，虑为之蚩 ，又云 壮盛智丰盛，殊不再来，爱时进趣，将以惠谁 ，不特句法高迈，而识趣近於有道，可谓文奸也已。
曹子建遗诗
曹子建《弃妇篇》云： 石榴植前庭，绿叶摇缥青。丹华灼烈烈，璀彩有光荣。光好烨流离，可以处淑灵。有鸟飞来集，拊翼以悲鸣。悲鸣夫何为，丹华实不成。拊心长叹息，无字当归宁。有子月经天，无子若流星。天月相终始，流星没无精。栖迟失所宜，下与瓦石并。忧怀从中来，叹息通鸡鸣。反侧不能寐，逍遥於前庭。踟蹰还入房，肃肃帷幕声。褰帷更摄带，抚弦弹鸣筝。慷慨有馀音，要妙悲且清。收泪长叹息，何以负神灵。招摇待霜露，何必春夏成。晚穫为良实，愿君且安宁。 此诗郭茂倩《乐府》不载，近刻子建集亦遗焉。幸《玉台新咏》有之，遂录以传。
张说苏摩遮
 腊月凝寒积帝台，齐歌急鼓送寒来。油囊取得天河水，上寿将添万岁杯。 《苏摩遮》，当时曲名，宋词作《苏幕遮》。说诗凡四首，第一首云： 《摩遮》本出海西胡，琉璃宝眼紫髯须。 以此考之，即今之《舞回回》也。
张籍答硃庆馀
 越女新妆出镜心，自知明艳更沉吟。齐纨未是人间贵，一曲菱歌直万金。 此诗盖深许之。硃庆馀诗，王荆公《百家选》多取之。
张正见咏鸡
张正见《咏鸡》诗曰： 蜀郡随金马，天津应玉衡。 上句用 金马碧鸡 事，下句用《纬书》玉衡星精散为鸡事也。以无为有，以虚为实，影略之句，伐材之语，非深於诗者，孰能为之？亚沧浪乃云 张正见之诗，虽多亦奚以为 ，岂知言哉？
张旭诗
张旭以能书名，世人罕见其诗。近日吴中人有收其《春草帖》一诗，陆子渊为余诵之，所谓 春草青青万里馀，边城落日见离居。情知塞上三年别，不寄云间一纸书 ，可谓绝倡。余又见崔鸿胪所藏有旭书石刻三诗，其一《桃花矶》云： 隐隐飞桥隔野烟，石矶西问渔船。桃花尽日随流水，洞在青溪何处边。 其二《山行留客》云： 山光物态弄春晖，莫为轻阴便拟归。纵使晴明无雨色，入云深处亦沾衣。 其三《春游值雨》云： 欲寻轩槛列清樽，江上烟云向晚昏。须倩东风吹散雨，明朝却待入华园。 字画奇怪，摆云捩风，而诗亦清逸可爱，好事者模为四首县之。《春草》一首真迹，藏江南人家。
张祜上方寺诗
 宝殿依山险，凌虚势欲吞。画櫩齐木末，香砌压云根。远景窗中岫，孤烟海上村。凭高柳一望，归思隔吴门。 此诗张祜集不载，见於石刻，真绝唱也。祜以《金山》诗得名，此诗相伯仲，惜其无传，故书。
张祜氐州第一
 十指纤纤玉笋红，鹰行轻度翠弦中。分明自说长城苦，水咽云寒一夜风。 按张祜集题本作《邱家筝》。
张李诗
张子容诗： 海气朝成雨，江天晚作霞。 李嘉祐诗： 朝霞晴作雨，泾气晚生寒。 二诗语极相似，然盛唐中唐分焉，试辨之。
张说诗
江总《折杨柳》云： 塞北寒胶拆，江南杨柳结。不悟倡园花，遥同葱岭雪。春心既骀荡，春树聊攀折。共此依依情，无奈年年别。 唐张说诗亦云： 塞上绵应拆，江南草可结。欲持梅岭花，远竞榆关雪。 微变数字，不妨双美。
沈满愿诗
沈满愿诗： 征人久离别，故国音尘绝。梦里洛阳花，觉来葱岭雪。 刘方平《梅》诗： 岁晚芳梅树，繁苞四面同。春风吹渐落，一夜几枝空。小妇今如此，长城恨不穷。莫将辽海雪，来此後庭中。 
张仲举词用唐诗铭
张仲举《踏沙行》云： 芳草平沙，斜阳远树，无情桃叶江头渡。醉来扶上木兰舟，将愁不去将人去。 唐李端诗： 江上晴楼翠霭间，满阑春水满窗山。青枫绿草将愁去，远入吴云暝不还。 张词全用李诗语，若不知其出处，亦不见其工緻也。
张方诗
 二水谿头车马行，灵龟背後玉龙横。涨泷往日矜河伯，砥柱千年要石兄。氵耤水右旋江会合，天台曲直卦文明。吾心怵惕便施手，事所当为不问名。 绍定辛卯三月。
张邵张祁
张邵字才彦，简池人。其子孝祥，状元及第，秦桧罗织下狱。桧死，乃仕，後寓乌江，遂家焉。祁字晋彦，有诗名，《渡湘江》诗曰： 春通潇湘渡，真观《八景图》。云藏岳麓寺，江入洞庭湖。晴日花争发，丰年酒易沽。长沙十万户，游女似京都。 
张祜和杜牧之九华见寄
孤城高柳鸣晓鸦，风帘半钩清露华。九峰聚翠宿危槛，一夜孤光悬冷沙。出岸远晖帆欲落，入深寒影雁差斜。杜陵归去春应早，莫厌青山谢朓家。
张继诗
《国语》： 室无悬耜，野无奥草。 《尉缭子》兵法： 耕有春悬耜，织有日断机。 言用兵之妨於耕织也。唐张继诗： 女停襄邑杵，农废汶阳耕。 盖祖《尉缭子》之语。
张亨父诗
张泰字亨父，姑苏人。诗句清拔，名於一时。其《正月十六日》诗云： 长安元夕少灯光，此夜欢娱觉更忙。十里东风吹翠袖，九门银烛照红妆。虹桥御陌争春步，云阁谁家閟晚香。醉着吟鞭急归去，老夫当避少年狂。 其手书稿，慎於先师李文正公处见之。
张飞书
涪陵有张飞《刁斗铭》，其文字甚工，飞所书也。张士环诗云： 天下英雄只豫州，阿瞒不共戴天仇。山河割据三分国，宇宙威名丈八矛。江上祠堂严剑珮，人间刁斗见银钩。空馀诸葛秦州表，左袒何人复为刘。 
张諲
王右丞《赠张諲》诗云： 屏风误点惑孙郎，团扇草书轻内史。 李颀亦赠諲云： 小王疲体闲支策，落月梨花空满壁。诗堪记室石风流，画与将军作勍敌。 其为名流所重如此。记室，左思也。将军，顾凯之也。諲之画有《神鹰图》，予犹及一见之於京肆，以索价太厚，未之购也。
梅圣俞诗
梅圣俞诗： 南陇鸟过北陇叫，高田水入低田流。 山谷诗： 野水自添田水满，晴鸠却唤雨鸠来。 李若水诗： 近村得雨远村同，上圳波流下圳通。 其句法，皆自杜子美 桃花细逐杨花落，黄鸟时兼白鸟飞 之句来。
梅谿注东坡诗
王梅谿注东坡诗，世称其博。予偶信手繙一册，《除夜大雪留潍州》诗云： 敢怨行役劳，助尔歌饭甕。 《山东民谣》云： 霜淞打雾淞，贫兒备饭甕。  淞 音宋，积雪也，以为丰年之兆。坡诗正用此。而注云： 山东人以肉埋饭下，谓之饭甕。 何异小兒语耶？又《祈雪雾猪泉》云： 岁宴风日暖，人牛相对闲。  人牛 字用东方朔《占书》 春与岁齐，人牛并立 之语，而注亦失引。
牵丝
谢灵运诗： 牵丝及元兴，解龟在景平。 注引应琚诗： 不悟牵硃丝，三署来相寻。 李善注云： 牵丝，初仕也。解龟去仕也。 《文苑英华》康子元《参军帖子判》云： 万里牵丝，俄毕子荆之任；九流悬镜，行披彦辅之云。 又似用为孙楚事。
伪书误人
刘子率曰： 郭子横《洞冥记》、王子年《拾遗记》，全构虚辞，用惊愚俗。 卓哉子玄之见也。余推其馀如任昉《述异记》，殷芸《小说》，沈约《梁四公子记》，唐人《杜阳杂编天宝遗事》，宋人《云仙散录清异录》、杜诗伪苏注，盛行於时，殊误学者。司马公作《通鉴》，亦误取《天宝遗事》，况下此者乎！
崇山
驩兜崇山，今以为湖广之慈利县，非也。沈佺期集有《从崇山向越裳》诗，其《序》云： 按《九真图》崇山至越裳四十里。杉谷起古崇山，竹谿从道明国来，於崇山北二十五里合，水欹缺，藤竹明昧，有三十峰夹水，直上千馀仞，诸仙窟宅在焉。 其诗云： 朝发崇山下，暮坐越裳阴。西从杉谷度，北上竹
谿深。竹谿道明水，杉谷古崇岑。 以此证之，崇山乃在交广之域为是。
黄眉墨妆
後周静帝令宫人黄眉墨妆，至唐犹然。观唐人诗词，如 蕊黄无限当山额 ，又 额黄无限夕阳山 ，又 学尽鸦黄半未成 ，又 鸦黄粉白车中出 ，又 写月图黄罢 ，其证也。然温飞卿诗，有 豹尾车前赵飞燕，柳风吹散蛾间黄 之句，王荆公诗亦云 汉宫娇额半涂黄 ，事已起於汉，特未见所出耳。又《幽怪录》神女智琼额黄。
黄鹂留
谚云： 黄鹂留，看我麦黄葚黑否。 见陆玑《草木疏》。今作 黄栗留 。
黄蝶
胡蝶或白或黑，或五彩皆具，惟黄色一种，至秋乃多，盖感金气也。李白诗 八月胡蝶黄 ，深中物理。今本改 黄 为 来 ，何其浅也？白乐天诗亦云： 秋花紫濛濛，秋蝶黄茸茸。 
黄鹤楼诗
宋严沧浪取崔颢《黄鹤楼》诗为唐人七言律第一。近日何仲默薛君采取沈佺期 卢家少妇郁金堂 一首为第一。二诗未易忧劣。或以问予，予曰： 崔诗赋体多，沈诗比兴多。以画家法论之，沈诗披麻皴，崔诗大斧劈皴也。 
黄夹缬林
 黄夹缬林寒有叶 ，白居易诗也。集中不收。 夹缬 ，锦之别名。 黄夹缬林 句甚工。杜诗所谓 霜凋碧树作锦树 ，同意。
黄云
《春秋运斗枢》曰： 黄云四合，女讹惊邦。 《感精符》曰： 妻党翔，则黄云入国 。 妻党翔 ，谓女谒盛也。《淮南子》曰： 黄天之气，上为黄云，下为黄泥。 江淹诗： 河洲多沙尘，风吹黄云起。 李太白诗： 黄云城南乌欲栖。 补《文选》注之未备。
紫濛
慕容氏目云轩辕之後，从於紫濛之野。《晋书慕容氏赞》曰： 紫濛徙构，元塞分疆。角端偃月，步摇翻霜。乘危胃起，怙险鸱张。守以不德，终致馀殃。 宋人《送虏使》诗云： 风急紫濛催玉勒，日长青琐听薰弦。 正用此事。
华不注
《左传
》成公二年，晋郤克战於鞍，齐师败绩，逐之，三周华不注。相传读 不 字但作 卜 音。伏琛《齐记》引挚虞《畿服经》， 不 音 跗 ，如《诗》 萼不韡韡 之 不 ，谓花蒂也。言此山孤秀，如华跗之注於水。其说甚异而有徵。又按《水经注》云： 华不注山，单椒秀泽，孤峰刺天，青崖翠发，望同点黛。 《九域志》云： 大明湖望华不注山，如在水中。 李太白诗： 昔我游齐都，登华不注峰。兹山何峻秀，彩翠如芙蓉。 比之芙蓉，盖因华不之名也。以数说互证之，伏氏音 不 为 跗 ，信矣。
菩萨鬘
唐词有《菩萨蛮》，不知其义。按小说，开元中南诏入贡，危髻金冠，璎珞被体，故号菩萨鬘，因以制曲。佛经戒律云 香油涂身，华鬘被首 是也。白乐天《蛮子朝》诗曰 花鬘抖擞龙蛇动 ，是其证也。今曲名 鬘 作 蛮 ，非也。
揭调
乐府家谓揭调者，高调也。高骈诗： 公子邀欢月满楼，佳人揭调唱伊州。便从席上西风上到萧关水尽头。 
雯华
金国夫人王予可诗词，多用 雯华 字，见《中州集》。元好问诗： 剥裂雯华渍月秋。 又《宝宫寺》联云： 七重宝树围金界，十色雯华拥匣梁。  雯 ，云文也。又石文似云，亦曰雯华。古《三坟》书： 日云赤昙月云素雯。 刘因《登寺阁》诗： 雯华宝树忽当眼。 
湖阴曲题误
王敦屯于湖，帝至于湖，阴察营垒而去。此《晋纪》本文。于湖，今之历阳也。 帝至于湖 为一句， 阴察营垒 为一句。温庭筠作《湖阴曲》，误以 阴 字属上句也。张耒作《于湖曲》以正之。
傅玄杂诗
傅玄《杂诗》： 摄衣步前庭，仰观南雁翔。玄景随形运，流响归洞房。 五臣汪： 景，雁影也，映於月光而色率也。 二句皆承上文说雁，其旨始白，五臣注亦不可废。
湓浦衣带
陆鲁望《寄江州司马》诗： 湓浦尝闻似衣带，庐峰见说似香炉。 此二句极工，盖用何逊诗： 湓城俯湓水，湓水萦如带。日夕望高楼，耿耿青云外。 而注不知引。
开梅山
宋章惇《开梅山》诗云： 开梅山，梅山万仞摩星躔。扪萝鸟道十步九曲折，时有僵木横崖颠。负麻直上视南岳，回首蜀道犹平川。人家迤逦列板屋，火耕硗确名畬田。穿堂之鼓堂穿壁，两头击鼓歌声传。长藤吊酒跪而饮，何物爽口盐为先。马郎酣歌苗女和，不待媒妁自相牵。白巾缠髻衣绕頵，野花山果青垂肩。如今丁口渐蕃息，世界虽异非桃源。熙宁天子廑圣虑，命将传檄令开边。给牛货种使耕垦，植桑插稻输缗钱。人人欢呼愿归顺，裹头异语淳风旋。不特得地一千里，王道荡荡尧为天。汉皇默武竟何益，性命百万涂戈铤。李广自杀马援死，寂寞铜柱并燕然。伊溪之源最沃壤，择地作邑民争先。大开庠序明礼乐，抚柔新俗威无专。小臣作诗谐乐府，梅山之崖石可镌。此诗可勒不可泯，颂声万古长潺湲。 惇之此诗，专颂开梅山之利。又按济北晁无咎《开梅山》一篇云： 开梅山，梅山开自熙宁之五年。其初连峰上参天，峦崖盘敛阂君峦。南北之帝凿混元，此山不圮藏云烟。跻攀鸟道出荟蔚，下视蛇涂相夤缘。穷南山，南山石室大如屋，黄闵之记盘瓠行迹今依然。高辛氏时北有犬戎寇，国中下令购头首，妻以少女金盈斗，遍国无人有畜狗。厥初得之病耳妇，以盘覆瓠化而走。堪嗟吴将军！屈死犭斤々口。帝皇下令万国同，事成违信道不容。竟以女妻之，狗乃负走逃山中。山崖幽绝不复人迹通。帝虽悲思深，往来辄遇雨与风。更为独力之衣短後裾，六男六女相婚姻，木皮草实五色文，武溪赤髀皆子孙。侏离其声异言语，情黠貌痴喜安土。自以吾父有功母帝女，凌夷夏商间，稍稍病侵侮。周宣昔中兴，方叔几振旅。《春秋》绝笔逮战国，一负一胜安可数。迩来梅山恃险阻，黄茅竹箭如霪雨。南人颠踣毙溪弩，据关守隘类穴鼠。一夫当其厄，万众莫能武。欲知梅山开，谁施神禹斧。大使身服儒，宾客盈幕府。檄传徭初疑，叩马卒欢舞。坦然无障碍，土石填溪渚。伊川被发祭，一变卒为虏。今虽关梁通，失制後谁御。开梅山，开山易，防獠难，不如昔人闭玉关。 则言不必开，盖因章惇小人专其事，为清议所不与也。然梅山地今为长沙府之安化县五寨，自熙宁至今永无蛮獠之患，则惇之此举，一秦之长城也。不然，则为长沙之害，岂减於广西之徭僮哉？
曾子固诗
曾子固《享祀军山庙歌》云： 土膏起兮，流泉驶兮。我徂於田，偕妇子兮。既耕且蓺，芸且耔兮。一岁之工，在勤始兮。野无螟蝝，田有水兮。非神之力，其谁使兮。我苞盈兮，我实成兮。挥鎌，风雨声兮。囷藏露积，如坻京兮。遗秉滞穗，富鳏茕兮。酒食劝酬，消忿争兮。非神之助，岁莫登兮。我有室家，神所祐兮。我有旄倪，神所寿兮。神之惠我，惟其旧兮。上之报神，亦云厚兮。酾酒刑牲，肴核丰兮。吹箫考鼓，声逢逢兮。我民岁献，无终穷兮。千秋万岁，保斯宫兮。 此诗王荆公称赏，以为有《雅颂》之意，当表出。昧者言子固不能诗，岂其然乎？
裋褐
杜少陵《冬日怀李白》诗 裋褐风霜入 ，惟宋元本仍作 裋 ，今本皆作 短褐 。 裋 音 竖 ，二字见《列子》。
杨柳枝寿杯词
 晓晴楼上卷珠帘，往往长条拂枕函。恰直小蛮初学舞，拟偷金缕押春衫。  池连影动散鸳鸯，更引微风乱绣床。只待玉窗尘不起，始应金雁得成行。 此无名氏《柳枝词》也，郭茂倩《乐府》所遗。今以未尽者，并为录之。姚合《柳枝词》云： 黄金丝挂粉墙头，动似颠狂静似愁。游客见时心自醉，无因得见玉搔头。  勾践初迎西子年，琉璃为扫溪烟。至今不改当时色，留与王孙系酒船。 罗隐《柳枝词》云： 灞岸晴来送别频，相偎相倚不胜春。自家飞絮犹无定，争解垂丝绊路人。  一簇青烟锁玉楼，半垂栏畔半垂钩。明年更有新条在，恼乱春风卒未休。 
杨素诗文
杨素作《柳弘诔》云： 山阳王弼，风流长逝。颖川荀爽，零落无时。修竹夹池，永绝梁园之赋；长杨映沼，无复落川之文。 又尝以五言诗七百字赠播州刺史薛道衡，词气颖拔，风韵秀出，为一盛作。见《文苑英华》。素本以武功显，而文藻若此。
游景仁黄鹤楼诗
游景仁《黄鹤楼》诗： 长江巨浪拍天浮，城郭相望万景收。汉水北吞云梦入，蜀江西带洞庭流。角声交送千家月，帆影中分两岸秋。黄鹤楼高人不见，却随鹦鹉过汀洲。 景仁名侣，广安人，南渡四贤相之一，有文集，今不传，独此诗见《楚志》。
湛方生酬南平王
 闭户守玄漠，无复车马迹。衰废归邱樊，岁寒见松柏。身惭淮阳老，名忝梁园客。习隐非市朝，追赏在山汉。离离插天树，磊磊间云石。将此怡一生，伤感驹度隙。 亦见《毗陵志》。方生，晋之文人，後仕於刘宋。
黑云
唐李贺《雁门太守行》首句云： 黑云压城城欲摧，甲光向日金鳞开。 《摭言》谓贺以诗卷谒韩退之，韩暑卧方倦人事阍人辞之，开其诗卷，首乃《雁门太守行》，读而奇之，乃束带出见。宋王介甫云： 此兒误矣，方 黑云压城 时，岂有 向日 之 甲光 也？ 或问： 此诗韩王二公去取不同，谁为是？ 予曰： 宋老头巾不知诗，凡兵围城，必有怪云变气，昔人赋鸿门有 东龙白日西龙雨 之句，解此意矣。予在滇，值安凤之变，居围城中，见日晕两重，黑云如蛟在其侧，始信贺之诗善状物也。 
喻凫诗
喻凫诗： 雁天霞脚雨，渔夜苇条风。 上句绝妙，下句大不称，此所以为晚唐也。
集句
亡友安公石，嘉州人，妙於集句，以 鲈鱼正美不归去 对 瘦马独吟真可哀 。又： 请君酌我一斗酒，与尔共消万古愁。 又： 梁间燕子闻长叹，李义山句楼上花枝笑独眠。刘长卿  水国莲花府，韩翃云帆枫树林。杜工部 又：集杜句《吊叶叔晦》，读者为之泣下。其诗云： 临江把臂难再得，便与先生成永诀。文章曹植波浪阔，死为星辰亦不２。老去新诗谁与传，男兒性命绝可怜。出门转盼已陈迹，妻子山中哭向天。中夜起坐万感集，人生有情泪沾臆。凤凰麒麟安在哉？石田茅屋荒苍苔。君不见空墙日色晚，悲同为我从天来。 
斑璘
何晏《景福殿赋》： 光明熠爚，文彩璘斑。 皇甫士安《劝志》： 青紫之璘斑。  璘斑 即斓斑也，斓字俗书。到溉《饷任昉杖》诗 文彩既斑烂 ， 烂 即俗 斓 字。韩文公诗 华烛光烂烂 ，注亦作平音。 斑烂 字古体，俗用 斓 字。
华山畿
 相送劳劳渚，长江不应满，是侬泪成许。 与《读曲歌》 明月不应停，特为相思苦 同调。
温庭筠观棋
 闲对楸枰倾一壶，黄华坪上几成卢。他时谒帝铜池水，便赌宣城太守无。 晋羊保云： 金沟清泚，铜池摇飏。既佳光景，当得剧棋。 以棋赌胜为宣城太守。
道林岳麓二寺诗
长沙道林岳麓二寺之胜，闻於天下，盖因杜工部之一诗也。杜公之後，有沈传师二诗，崔珏一诗，韦蟾一诗，皆效工部之体。余旧见家藏石刻有之，近阅《长沙志》，已失其半，今具录於此。学传师《道林岳麓寺》诗云： 道林岳麓仲与昆，卓荦请从先後论。松根踏云二千步，始见大屋开三门。泉清或戏蛟龙窟，殿豁数尽高帆掀。即今异鸟声不断，闻道看花春更繁。从容一衲分若有，萧瑟两鬓吾能髡。逢迎侯伯转觉贵，膜拜佛像心加尊。稍揖英皇颒浓泪，试与屈贾招清魂。荒唐大树悉楠桂，细碎枯草多兰荪。沙弥去学五印字，静女来县千尺幡。主人念我尘眼昏，半夜号令期至暾。迟回虽得上白舫，羁绁不敢言绿樽。两祠物色采拾尽，壁间杜甫原少恩。晚来光彩更腾射，笔锋正健如可吞。 又《岳麓寺》一篇云： 承明年老辄自论，乞得湘守东南奔。为闻兹国富山水，青嶂逶迤僧家园。含香珥笔皆耆旧，谦抑自忘台省尊。不令执简候亭馆，直许携手游山樊。忽惊列岫晚来逼，朔云洗尽烟岚昏。碧波回屿三山转，丹槛绕郭千艘屯。华镳蹀躞徇沙步，大旆别错辉松门。樛枝竞擎龙蛇势，折幹不减风霆痕。相重古殿倚岩腹，彩引新径萦云根。目伤平楚虞帝魂，情多思远聊开樽。危弦细管逐歌飏，画鼓绣靴随节翻。锵金七言凌老杜，入木八法蟠高轩。嗟予潦倒久不利，忍复感激论元元。 崔珏《道林寺》诗曰： 临湘之滨岳之麓，西有松寺东岸无。松风十里摆不断，竹泉泻入千僧厨。宏梁大栋何足贵，山寺难有山泉俱。四时惟夏不敢入，烛龙安敢停斯须。远公池上种何物，碧罗扇底红鳞鱼。香阁朝鸣大法鼓，天宫夜转三乘书。野花市井栽不著，山鸡饮啄声相呼。金槛僧回步步影，石盆水溅联联珠。北临高处日正午，举手欲摸黄金乌。遥江大船小於叶，远林对齐如蔬。潭州城郭在何处，东边一片青模糊。 韦蟾《道林寺》诗曰： 石门道接苍梧野，愁色阴深二妃寡。广殿崔嵬万壑间，长廊诘曲千岩下。静听林飞念佛鸟，细看壁画驮经马。暖日斜明螮蝀梁，湿烟散冪鸳鸯瓦。北方部落檀香塑，西国文书贝叶写。坏栏迸竹醉好题，窄路垂藤困堪把。沈裴笔力斗雄壮，宋杜词源两风雅。他方居士来施斋，彼岸上人投结夏。悲我未离扰扰徒，劝我休学悠悠者。何时得与刘遗民，同入东林白莲社。 四诗佳句层出，而体制一揆，所称沈裴宋杜，裴乃裴休，宋乃宋之问也。二诗失传，杜诗见本集。
犹唱犹吹
《後庭花》，陈後主之所作也。主与幸臣各制歌词，极於轻荡。男女唱和，其音甚哀。故杜牧之诗云： 烟笼寒水月笼沙，夜泊秦淮近酒家。商女不知亡国恨，隔江犹唱《後庭花》。 《阿滥堆》，唐明皇之所作也。骊山有禽名阿滥堆，明皇御玉笛，将其声翻为曲，左右皆能传唱。故张祜诗曰： 红叶萧萧阁半开，玉皇曾幸此宫来。至今风俗骊山下，村笛犹吹《阿滥堆》。 二君骄淫侈靡，躭嗜歌曲，以至於亡乱。世代虽异，声音犹存。故诗人怀古，皆有犹唱犹吹之句。呜呼，声音之入人深矣！
隋炀帝野望诗
 寒鸦飞数点，流水绕孤村。斜阳欲落处，一望黯销魂。 此诗见《铁围山丛谭》，秦少游改为小词。
炀帝曲名
《玉女行觞》，《仙人留客》，皆炀帝曲名。
隋後主诗
隋後主越王侗《杨叛兒歌》云： 青春正阳月，结伴戏京华。龙媒玉珂马，凤轸绣香车。水映临桥柳，风吹夹路花。日昏欢宴罢，相将归狭斜。 越王嗣位，史称其眉目如画，温厚仁爱，风格俨然，後为王世充所弑。临命礼弗曰： 愿自今以往，不复生帝王家。 噫！亦可怜矣。观其辞藻如此，若不生帝王家，岂不为文人学士耶！隋越王谥恭帝，李渊立代王侑，亦谥恭帝。二主同谥，盖东西不相闻也。
甄后塘上行
 蒲生我池中，绿叶何离离。岂无蒹葭艾，与君生虽离。念君去我时，独愁常苦悲。想见君颜色，感结伤心脾。念君常苦悲，夜夜不成寐。莫以豪贤故，弃捐素所爱。莫以鱼肉贱，弃捐葱与薤。莫以麻枲贱，弃捐菅与蒯。倍恩常苦枯，蹶船常苦没。教君安息定，慎莫致仓卒。与君一别离，何时复相对。出亦复苦愁，入亦复苦愁。边地多悲风，树木何搜搜。从君致独乐，延年寿千秋。 此诗《乐府》亦载，而详略不同。然词义之善，无如此录之完美，故书於此。 蹶船常苦没 ，黄河中行舟常有此患，俗云着浅。《说文》： 艐，船著不行也。 《尚书大传》云： 三艐，国名，亦在黄河侧。 甄后此句，正北方之语，特表出之。甄后，中山无极人，为魏文帝后，其後为郭嫔谮赐死，临终作此诗。魏明帝初为王时，纳虞氏为妃，及即位，毛氏有宠而黜虞氏。卞太后慰勉之。虞氏曰： 曹氏自好立贱，未有能以令终，殆必由此亡国矣。 其後郭夫人有宠，毛后爱弛，亦赐死。魏之两世家法如此。虞氏亡国之言良是。诗可以观，不独《三百篇》也。元人传奇，以明帝为跳槽，俗语本此。
岚彩飞琼
刘伯温《忆山中》篇： 四时岚彩飞琼雪，百道泉流湛玉霜。 上句本种放诗 岚沉玉膏冷 ，下句嵇含《山居赋》 渧[A14?]之膏玉。 
残灯诗
韦苏州《对残灯》诗云： 独照碧窗久，欲随寒烬灭。幽人将遽眠，解带翻成结。 梁沈氏满愿《残灯》诗云： 残灯犹未灭，将尽更扬辉。惟馀一两焰，犹得解罗衣。 韦诗实出於沈，然韦有幽意而沈淫矣。
解红
曲名有《解红》者，今俗传为吕洞宾作，见《物外清音》，其名未晓。近阅和凝集有《解红歌》云： 百戏罢，五音清，《解红》一曲新教成。两个瑶池小仙子，此时夺却《柘枝》名。 《乐书》云： 优童《解红》舞，衣紫绯绣襦，银带花凤冠。 盖五代时人也。焉有吕洞宾在唐世预填此腔耶？
解音贾
僧皎然《题周昉画毗沙天王歌： 忆昔胡兵围未解，感得此神天上下。  解 读如道家 尸解 之 解 ，与下相叶。吴氏《韵补》亦失此一字不收云。
