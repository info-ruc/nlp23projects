搥碎黄鹤楼
李太白过武昌，见崔颢《黄鹤楼》诗，叹服之，遂不复作，去而赋《金陵凤凰台》也。其事本如此。其後禅僧用此事作一偈云： 一拳搥碎黄鹤楼，一脚踢翻鹦鹉洲。眼前有景道不得，崔颢题诗在上头。 傍一游僧亦举前二句而缀之曰： 有意气时消意气，不风流处也风流。 又一僧云： 酒逢知己，艺压当行。 元是借此事设辞，非太白诗也，流传之久，信以为真。宋初，有人伪作太白《醉後答丁十八》诗云 黄鹤高楼已搥碎 一首，乐史编太白遗诗，遂收入之。近日解学士缙作《吊太白》诗云： 也曾搥碎黄鹤楼，也曾踢翻鹦鹉洲。 殆类优伶副净滑稽之语。噫，太白一何不幸耶！
湘烟
许浑诗，刘巨济泾曾得其手书 湘潭云尽暮烟出 ， 烟 字极妙，兼是许这手笔无疑也。後人改 烟 作 山 ，无味。大抵湘中烟色与他方异。张泌诗： 中流欲暮见湘烟。 沈翠微《湘中》诗： 鱼跃浪花翻不面，雁拖烟练束林腰。 颇中湘中晚景。硃庆馀诗亦云： 浦迥湘烟暮，林香岳气春。 
评李杜
杨诚斋云： 李太白之诗，列子之御风也。杜少陵之诗，灵均之乘桂舟驾玉车也。无待者，神於诗者与？有待而未尝有待者，圣於诗者与？宋则东坡似太白，山谷似少陵。 徐仲车云： 太白之诗，神鹰瞥汉；少陵之霅，骏马绝尘。 二公之评，意同而语亦相近。余谓太白诗，仙翁剑客之语；少陵诗，雅士骚人之词。比之文，太白则《史记》，少陵则《汉书》也。
晚见朝日
谢灵运诗： 晓闻夕飙急，晚见朝日暾。 此语殊有变互。凡风起必以夕，此云 晓闻夕飙 ，即杜子美之 乔木易高风 也。 晚见朝日 ，倒景反照也。孟郊诗： 南山塞天地，日月石上生。高峰夕驻景，深谷夜先明。 皆自谢诗翻出。
晚唐绝唱
许浑《莲塘》诗： 为忆莲塘秉烛游，叶残花败尚维舟。烟开翠扇清风晓，水泛红衣白露秋。神女暂来云易散，仙娥终去月难留。空怀远道难持赠，醉倚西阑尽日愁。 此为许《丁卯集》中第一诗，而选者不之取也。他如韦庄 昔年曾向五陵游 一首，罗隐《梅花》 吴王醉处十馀里 一首，李郢《上裴晋公》 四朝忧国鬓成丝 一首，皆晚唐之绝唱，可与盛唐峥嵘，惟具眼者知之。
晚唐两诗派
晚唐之诗分为二派：一派学张籍，则硃庆馀陈标任蕃章孝标司空图项斯其人也；一派学贾岛，则李洞姚合方干喻凫周贺 九僧 其人也。其间虽多，不越此二派，学乎其中，日趋于下。其诗不过五言律，更无古体。五言律起结皆平平，前联俗语十字一串带过，後联谓之 颈联 ，极其用工。又忌用事，谓之 点鬼簿 ，惟搜眼前景而深刻思之，所谓 吟成五个字，撚断数茎髯 。也。余尝笑之，彼之视诗道也狭矣。《三百篇》皆民间士女所作，何尝撚髯？今不读书而徒事苦吟，撚断肋骨亦何益哉！晚唐惟韩柳为大家。韩柳之外，元白皆自成家。馀如李贺孟郊祖《骚》宗谢；李义山杜牧之学杜甫；温庭筠权德舆学六朝；马戴李益不坠盛唐风格，不可以晚唐目之。数君子真豪杰之士哉！彼学张籍贾岛者，真处裩中之虱也。二派见《张洎集》序项斯诗，非余之臆说也。
景龙文馆学士长宁公主宅流杯
 凭高瞰迥足怡心，菌阁桃源不暇寻。馀雪依林成玉树，残英点岫即瑶岑。 此诗非绝句体，然以半律视之，则极工矣。
贯休题兰江言上人院
 只是危吟坐翠屏，门前歧路自崩腾。青云名士时相访，茶煮西峰瀑布冰。 结句清妙，取之。
贯休古意
 忆在山中时，丹桂花葳蕤。红泉浸瑶草，日夕生华滋。箬屋开地炉，翠墙挂藤衣。经行竹窗边，白猿三四枝。东峰有老人，眼碧头骨奇。月上来打门，月落方始归。授我微妙诀，恬淡无所为。别来六七年，只恐日月飞。 中多新句，超出晚唐。贯休又有 霜月夜徘徊，楼中羌笛催。晚风吹不尽，江上落残梅 一首。贯休在晚唐有名，此首有乐府声调。虽非僧家本色，亦犹惠休之碧云也。 习家池碧草萋萋，岚树光中信马蹄。汉主庙前湘水碧，一声风角夕阳低。 僧无本诗也，亦佳。
绝句
绝句者，一句一绝，起於《四时咏》 春水满四泽，夏云多奇峰。秋月扬明辉，冬岭秀孤松 是也。或以为陶渊明诗，非。杜诗 两个黄鹂鸣翠柳 实祖之。王维诗： 柳条拂地不忍折，松柏梢云从更长。藤花欲暗藏猱子，柏叶初齐养麝香。 宋六一翁亦有一首云： 夜凉吹笛千山月，路暗迷人百种花。棋散不知人换世，酒阑无奈客思家。 皆此体也。乐府有 打起黄莺兒 一首，意连句圆，未尝间断，当参此意，便有神圣工巧。
绝句四句皆对
绝句四句皆对，杜工部 两个黄鹂 一首是也。然不相连属，即是律中四句也。唐绝万首，惟韦苏州 踏阁攀林恨不同 及刘长卿 寂寂孤莺啼杏园 二首绝妙，盖字句虽对，而意则一贯也。其馀如李峤《送司马承禛还山》云： 蓬阁桃源两地分，人间海上不相闻。一朝琴里悲黄鹤，何日山头望白云。 柳中庸《征人怨》云： 岁岁金河复玉关，朝朝马策与刀钅。三春白雪归青冢，万里黄河绕黑山。 周朴《边塞曲》云： 一队风来一隧沙，有人行处没人家。黄河九曲冰先合，紫塞三春不见花。 亦其次也。
无名氏六言诗或云李季章作。
蒋凝赋止四韵，邠老诗无全章。丫头花钿满面，不及徐妃半妆。
无名氏水鼓子
 彫弓白羽猎初回，薄夜牛羊复下来。青冢路边荒草合，黑山峰外阵云开。 《水鼓子》，後转为《渔家傲》。
无名氏水调歌
 千年一遇圣明朝，愿对君王舞细腰。乍可当熊任生死，谁能伴凤上云霄。 此诗借宫词以讽。卢照邻诗： 得成比目何辞死，愿作鸳鸯不羡仙。 许棠诗： 导引何如鸲鹆舞，步虚争似鹧鸪词。 高季迪诗： 酒醒金屋曙河流，愿赐铜盘一滴秋。他日君王上仙去，瑶池犹幸得同游。 妙得此意。
无名氏杨柳枝
 万里长江一带开，岸边杨柳是谁载？锦帆未落西风起，惆怅龙舟更不回。 此吊隋炀帝也。俯仰感慨，盖初唐之诗。後世《柳枝词》皆祖之。
无名氏诗
唐无名氏诗： 江上送行人，千山生暮氛。谢安团扇上，为画敬亭云。 僧皎然《送邢台州》云： 海上仙人属使君，石桥琪树古来闻。他时画出白团扇，乞取天台一片云。 二诗命意用事相类。晋人重扇题画，谓之便面，又曰方曲。如羊孚《雪赞》 右军蒲葵 ，是其事也。
叶晦叔论诗
晦叔云： 七言律大抵多引韵起，若以侧句入，尤峻健。如老杜 幽栖地僻 是也，然犹是对偶。若以散句起，又佳，如 苦忆荆州醉司马 是也。 洪容斋《送晦叔》诗： 此地相从今岁晚，登临况是客归时。却将襟抱向谁可，正尔艰难惟子知。情到中年工作恶，别於生世易为悲。梅花尽醉沾江上，黯淡西风冻雨垂。 正用此体。予谓绝句如刘长卿 天书远召沧浪客 一诗，尤奇。七言律，自初唐至开元，名家如太白浩然韦储集中，不过数首，惟少陵独多至二百首。其雄壮铿锵，过於一时，而古意亦少衰矣。譬之後世举业，时文盛而古文衰废，自然之理。
瓠芦河苜蓿烽
岑参《塞上》诗： 苜蓿烽边逢立春，瓠芦河上泪沾巾。 《西苑记》云： 塞外无驿邮，往往以烽代驿。玉门关外有五烽，苜蓿烽其一也。 又云： 瓠芦河下广上狭，洄波甚急，深不可渡。上置玉门关，即西境之回喉也。 按《岑集》 烽 实作 峰 。
闾邱均
成都闾邱均，在唐初与杜审言齐名。杜子美赠其孙闾邱师诗云： 凤藏丹霄莫，龙去白水浑。 盖称均之文也。均亦曾至云南，有《刺史王仁求碑文》《爨王墓碑文》，皆均笔也。《爨墓碑》，落阳贾馀绚书。予修《云南志》，以均与馀绚，入《流寓志》中。
虞世南织锦曲
 寒闺织素锦，含怨敛双蛾。综新交缕涩，经脆断丝多。衣香逐举袖，钏动应鸣梭。还恐裁缝罢，无信往交河。 此虞世南《织锦曲》也。分明是一幅织锦图。 综 音 综 ， 经 音 迳 。非深知织作者，不知此二句之妙。
称许有乃祖之风
老杜高自称许，有乃祖之风。上书明皇云： 臣之述作，沈郁顿挫，扬雄枚皋，可企及也。 《壮游》诗则自比于崔魏班扬。又云： 气劘屈贾垒，目短萧刘墙。 《赠韦左丞》则曰： 赋料扬雄敌，诗看子建亲。 甫以诗雄于世，自比诸人，诚未为过。至窃比稷与契，则过矣。史称甫好论天下大事，高而不切，岂自比稷契而然邪？至云 上感九庙焚，下悯万人疮。斯时伏青蒲，廷争守御床 ，其忠荩亦可嘉矣。
称赞文章之妙
王半山评欧文云： 积於中者，浩如江河之停蓄；发於外者，烂如日星之光辉。其清音幽韵，凄如飘风急寸之骤至；其雄词闳辩，快如轻车骏马之奔驰。 又称老泉文云： 其光芒烂烂，若引星辰而上也；其逸驰奔放，若决江河而下也。 叶水心称李巽岩之文曰： 风霆怒而江河流，六骥饲而八音和，春晖秋明而海澄岳静也。曾点之瑟方希，化人之酒欲清。 
楚妃吟
 窗中曙，花早飞。林中明，鸟早归。庭前日，暖中闺，香气亦霏霏。香气飘，当轩清唱调。独顾慕，含怨复含娇。蝶飞兰复薰，袅袅轻风入翠裙。春可游，歌声梁上浮。春游方有乐，沉沉下罗幕。 句法极异。
足盈访瓕
北魏承根《赠李宝》诗： 世道衰陵，淳风殆缅。衢交问鼎，路盈访瓕。徇竞争驰，天机莫践。  瓕 ，按《玉篇》与 弥 同，而此诗与 缅 、 践 同韵，又以对 问鼎 ，则音义皆不同，亦不知指何也。後考他本，乃是瓕字，古文 称 ，从 玺 。见《说文》。
颂声寝变风息
成康没而颂声寝，陈灵兴而变风息。
远水如岸
海滨之人曰： 远望海水，似高於地，有如岸焉，盖水气也。 炀帝《望海》诗曰： 远水翻如岸，遥山倒似云。 
乡里夫妻
俗语云： 乡里夫妻，步步相随。 言乡不离里，如夫不离妻也。古人称妻曰 乡晨 。沈约《山阴柳家女》诗曰： 还家问乡里，讵堪持作夫？ 《南史张彪传》曰： 我不忍令乡里落他处。 姚令戚曰： 会稽人曰家。 其义同也，见《溪丛语》。
雉噫
扬子言孔子之去鲁，曰 不听政谏而不用《雉意》 者，注： 《雉噫》，犹歌叹之声，梁鸿《五噫》之类也。 按《家语》： 孔子去鲁，歌曰： 彼妇之口，可以出走。彼妇之谒，可以死败。优哉游哉，聊以卒岁。  此即《雉噫》之歌也。唐文： 聆凤衰於接舆，歌《雉噫》於桓子。 
滇中诗人
滇中诗人，永乐间称平居陈郭。郭名文，号舟屋。其诗有唐风，三子远不及也。如《竹枝词》云： 金马何曾半步行，碧鸡那解五更鸣。侬家夫婿久离别，恰似两山空得名。 又《登碧鸡山太华寺》一联云： 湖势欲浮双塔去，山形如拥五华来。 一时阁笔。信佳句也，但全篇未称耳。其全集予尝见之，如此二诗，亦仅有也。
瑟居
梁武帝诗： 瑟居超七净。  瑟 与 索 同。 萧索 字一作 萧瑟 ，则 索居 亦得作 瑟居 也。盖 瑟  索 皆借用字，正字作 戚 。
瑟瑟
白乐天《琵琶行》： 枫叶荻花秋瑟瑟。 此句绝妙。枫叶红，荻花白，映秋色碧也。瑟瑟，珍宝名，其色碧，故以瑟影指 碧 字。读者草草，不知其解也。今以问人，辄答曰： 瑟瑟者，萧瑟也。 此解非是。何以证之？乐天又有《暮江曲》云： 一道残阳照水中，半江瑟瑟半江红。 此瑟瑟岂萧瑟哉？正言残阳照江，半红半碧耳。乐天有灵，必惊予为千哉知音矣。
雍陶哀蜀人为南诏所俘
 云南路出洱河西，毒草长青瘴雾低。渐近蛮城谁敢哭，一时收泪羡猿啼。 云南在唐为南诏，其蛮王阁罗凤及酋龙三犯成都，俘其巧匠美女而归，至今大理有巧匠三十六行。近嘉靖中取雕漆工廿馀人，挈家北上，供应内府，皆蜀俘人之後也。去
离家，俘於犬羊，苦已极矣。又畏死吞声而不敢哭，所以羡猿声之啼也。一 羡 字妙。或改作 听 ，非知诗者。
瑞香花诗
瑞香花，即《楚辞》所谓露甲也。一名锦薰笼，又名锦被堆。韩魏公诗云： 不管莺声向晓催，锦衾春晓尚成堆。香红若解知人意，睡取东君莫放回。 张图之改 瑞香 为 睡者 ，诗云： 曾向庐山睡里闻，香风占断世间春。采花莫扑枝头蝶，惊觉阳台梦里人。 陈子高时： 宣和殿里春风早，红锦薰笼二月时。流落人间真诧事，九秋风露却相宜。 盖咏九日瑞香也。又唐人诗云： 谁将玉胆蔷薇水，新濯琼肌锦绣禅音单。 体物既工，用韵又奇，可谓绝唱矣。余亦有一章。
贾岛佳句
贾岛诗： 长江风送客，孤馆雨留人。 二句为平生之冠，而其全集不载。仅见於坡诗注所引。
偃曝
孟浩然： 草堂时偃曝，兰枻日周旋。 偃曝，谓偃卧曝背也。用《文选》王僧达 寒荣共偃曝 之句。今刻孟诗，不知其出处，改作 掩曝 ，可笑。而谬者犹曰诗刻，必去注释，从容咀嚼，真味自长，此近日强作解事小兒之通弊也。盖颐中有物，乃可言咀嚼而出真味，若空肠作雷鸣，而强焉戛齿之状，但垂饥涎耳，真味何由出哉！
咏王安石
刘文靖公因《书事绝句》云： 当年一线魏瓠穿，直到横流破国年。草满金陵谁种下，天津桥上听啼鹃。 宋子虚《咏王安石》亦云： 投老归耕白下田，青苗犹未罢民钱。半山春色多桃李，无奈花飞怨杜鹃。 二诗皆言宋祚之亡由於安石，而含蓄不露，可谓诗史矣。
塞北江南
杜氏《通典》论凉州云： 地势之险，可以自保於一隅。财富之殷，可以无求於中国。故五凉相继与五胡角立，中州人士避难者，多往依之。 盖其气士之可乐如此。唐韦蟾诗曰： 贺兰山下果园成，塞北江南旧有名。 称其为塞北之江南以此。
咏蝉诗
陆龟蒙《蝉》诗云： 伴貂金置影，映雀画成图。 按《梁书》，武帝赐吴兴太守何戢蝉雀画扇，陆诗用此事也。
咏被中绣鞋
 云里蟾钩落凤窝，玉郎沉也摩挲。陈王当日风流减，只向波心见袜罗。 夏侯审为大历十才子之一，而诗集不传，惟此一绝及《织锦图》 君承皇诏安边戍 一歌而已。往年刘润之在蜀刻大历十子诗，无夏侯审集，余以二诗讯之，润之笑曰： 两枚枣子如何泡茶？ 余笑： 子诚晋人也。 
落月屋梁
 落月满屋梁，犹疑照颜色。 言梦中见之，而觉其犹在，即所谓 梦中魂魄犹言是，觉後精神尚未回 也。诗本浅，宋人看得太深，反晦矣。传神之说非是。
落梅诗
冰崖萧立等《落梅》诗云： 玉龙战退鹿胎乾，好在晴沙野水看。舞翠梦回仙袂远，射雕人去露檐寒。连环骨冷香犹暖，如意痕轻补未完。谁在高楼吹笛处，轻衫当户独凭阑。 此诗工緻似李义山。後六句皆用美人事，甚奇，不类晚宋之作，当表出之。唐诗： 新柳园林鹅毳色，落梅田地鹿胎斑。 
落星远
 落星依远戍，斜日半平林。 梁元帝句也。 故乡一水隔，风烟两岸通。 陈後主句也。唐人高处始能及之。见《五代新说》。
感遇诗
或语予曰： 硃文公《感兴》诗比陈子昂《感遇》诗有理致。予曰： 譬之青裙白发之节妇，乃与靓妆袨服之宫娥争妍取怜，埒材角妙，不惟取笑旁观，亦且自失所守。要之不可同日而语也。彼以《拟招》续《楚辞》，《感兴》续《文选》，无见於此矣。故曰离之则双美，合之则两伤。 要有契予言者。
罨画
画家称：罨画，杂彩色画也。吴兴有罨画溪，然其字当用  ， 罨 乃鱼网，非其训也。张泌诗： 罨岸春涛打船尾。 谓鱼网遮岸也。此用字最得字义。左思《蜀都赋》： 罨翡翠，钓鰋鲉。 
诗用熨字
《说文》： 熨，持火申缯也。一曰火斗。 柳文所谓钴鉧也。古音 郁 ，今转音 晕 。杜工部诗： 美人细意熨帖平。 白乐天诗： 金斗熨波刀剪文。 温庭筠诗： 绿波如熨割愁肠。 陆鲁望诗： 波平熨不如。 又： 天如重熨皱。 王君玉词： 金半熨秋江。 晁次膺词： 去日玉刀封断恨，见时金半熨愁眉。 
诗用兒字
古诗有用近俗字而不俗者，如孙光宪《采莲》诗曰： 菡萏香连十顷陂，小姑贪戏采莲迟。晚来弄水船头湿，更脱红裙裹鸭兒。 李君玉《钓鱼》诗曰： 七尺青竿一丈丝，菰蒲叶里逐风吹。几回举手抛芳饵，惊起沙滩水鸭兒。 又《赠琵琶妓》诗有曰： 我见鸳鸯飞水去，君还望月苦相思。一双裙带同心结，早寄黄莺孤雁兒。 卢仝新年亦有诗云： 新年何事最堪悲，病客还听百舌兒。太岁只游桃李径，青风肯换岁寒枝。 
诗小序
硃子作《诗传》，尽去小序，盖矫吕东莱之弊，一时气信之偏，非公心也。马端临及姚牧安诸家辨之悉矣。有一条可发一笑，并记于此。小序云： 《青莪》，乐育人才也。《子衿》，学校废也。 《传》皆以为非。及作《白鹿洞赋》，有曰： 广青衿之疑问。 又曰： 乐《菁莪》之长育。 或举以为问，先生曰： 旧说亦不可废。 此何异俗谚所谓 玉波去四点，依旧是王皮 乎？
诗文用字须有来历
先辈言杜诗韩文无一字无来历，予谓自古名家皆然，不独杜韩两公耳。刘勰云：  灼灼 状桃花之鲜， 依依 尽杨柳之貌， 喈喈 逐黄鸟之声， 嗷嗷 学鸿雁之响，虽复思经千载，将何易夺？ 信哉其言。试以灼灼舍桃而移之他花，依依去杨柳而蓍之别树，则不通矣。近日诗流，试举其一二：不曰莺啼，而乃曰莺呼；不曰猿啸，而曰猿唳；蛇未尝吟，而去蛇吟；蛩未尝嘶，而曰蛩嘶；厌桃叶蓁蓁，而改云桃叶抑抑，桃叶可言抑抑乎？厌鸿雁嗷嗷，而强云鸿雁嘈嘈，鸿雁可言嘈嘈乎？油然者，作云之貌，未闻泪可言油然；荐者，祭之名，士无田则荐是也，未闻送人省亲，而曰好荐北堂亲也；夜郎在贵州，而今送人官广西恆用之；孟诸在齐东，而送人之荆楚袭用之；泄泻者，秽言也，写怀而改曰泄怀，是口中暴痢也；馆甥，女婿也；上母舅声而自称馆甥，是欲乱其女也；真如诸天，禅家语也，而用之道观；远公大颠，禅者也，而以赠道人；送人屡下第，而曰批鳞书几上；本不用兵，而曰戎马豺虎；本不年迈，而曰白发衰迟；未有兴亡之感，而曰麋鹿姑苏；寄云南官府，而曰百粤伏波。试问之，曰： 不如此不似杜。 是可笑也。此皆近日号为作手，徧刻广传者。後生效之，益趋益下矣。谓近日诗胜国初，吾不信也。而且互相标榜，不惭大言，造作名字，掩灭前辈，是可为世道慨，岂独文艺之未乎？又有以骚人墨客而合之曰骚墨，见《云南志》诗文。以汗牛充栋而合之曰汗充，见《云南甲午试录序》。皆文理不通，足以发後世一笑。
诗句用意
张说《送客》诗曰： 同居洛阳陌，经日嬾相求。及尔江湖去，念别思悠悠。 又一首云： 常时好闲独，朋旧少相过。及尔宣风去，方嗟别日多。 二首一意。余又记羽士吴筠《别章叟》一首云： 平昔同邑里，经年不相思。今日成远别，相对心凄其。 能道人情，亦前人未说破也。
诗押徊字
宋赏花钓鱼和诗， 徘徊 无别押者，优人有徘徊太多之谑。余思《汉书相如传》有 安翔徐徊 ，昭帝庙号从徊，扬雄赋有 徊徊徨徨 ，唐松陵诗有 迟徊 ，庚信文有 徠徊 ，当时诸公未之精思耳，何可谓无。
诗用惹字
王右丞诗： 杨花惹暮春。 李长吉诗： 古竹老梢惹碧云。 温庭筠： 暖香惹梦鸳鸯锦。 孙光宪： 六宫眉黛惹春愁。 用 惹 字凡四，绵绝妙。
诗史
宋人以杜子美能以韵语纪时事，谓之 诗史 。鄙哉宋人之见，不足以论诗也。夫六经各有体，《易》以道阴阳，《书》以道政事，《诗》以道性情，《春秋》以道名分。後世之所谓史者，左记言，右记事，古之《尚书春秋》也。若诗者，其体其旨，与《易书春秋》判然矣。《三百篇》皆约情合性而归之道德也，然未尝有道德字也，未尝有道德性情句也。二南者，修身齐家其旨也，然其言琴瑟钟鼓，荇菜芣苡，夭桃穠李，雀角鼠牙，何尝有修身齐家字耶？皆意在言外，使人自悟。至於变风变雅，尤其含蓄，言之者无罪，闻之者足以戒。如刺淫乱，则曰 雝雝鸣雁，旭日始旦 ，不必曰 慎莫近前丞相嗔 也；悯流民，则曰 鸿雁于飞，哀鸣嗷嗷 ，不必曰 千家今有百家存 也；伤暴敛，则曰 维南有箕，载翕其舌 ，不必曰 哀哀寡妇诛求尽 也；叙饥荒，则曰 牂羊羵首，三星在罶 ，不必曰 但有牙齿存，可堪皮骨乾 也。杜诗之含蓄蕴藉者，盖亦多矣，宋人不能学之。至於直陈时事，类於讪讦，乃其下乘末脚，而宋人拾以为己宝，又撰出 诗史 二字以误後人。如诗可兼史，则《尚书春秋》可以并省。又如今俗卦气歌、纳甲歌，兼阴阳而道之，谓之 诗《易》 可乎？胡应麟曰： 按 诗史 ，其说出孟棨《本事》。 
诗赋用字
颜延年《赭白马赋》： 戒出豕之败驾，惕飞鸟之跱衡。  出 字不如 突 字。杜子美诗： 大家东征逐子回。  逐 字不如 将 字。白居易诗： 千呼万唤始出来。 始 字不如 才 字。诗文有作者未工，而後人改定者胜，如此类多有之。使作者复生，亦必心服也。
诗文夺胎
後汉肃宗诏曰： 父战於前，子死於後。弱女乘于亭障，孤兒号於道路。老母寡妻，设虚祭，饮泣泪，想望归魂於沙漠之表，岂不哀哉！ 李华《吊古战场文》祖之。陈陶《陇西行》云： 可怜无定河边骨，犹是春闺梦里人。 可谓得夺胎之妙。
蜀栈古壁诗
余於蜀栈古壁见无名氏号砚沼者书古乐府一首云： 休洗红，洗多红在水。新红裁作衣，旧红番作里。回黄转绿无定期，世事反覆君所知。 此诗古雅，元郭茂倩《乐府》亦不载。李贺诗云： 休洗红，洗多颜色淡。卿卿聘少年，昨夜殷桥见。封侯早归来，莫作弦上箭。 视前诗何啻千里乎？
蜀诗人
唐时蜀之诗人，陈子昂了子闾邱均李白阮咸雍陶刘湾何兆李馀刘猛，人皆知之。《北梦琐言》云： 符载杨衡宋济张仁宝，皆蜀人，栖隐青城山。 符载字厚之，文学武艺双绝，文见《唐文粹》。杨衡诗，见《唐音》。宋济诗，止有《东陵美女》一首。张仁宝，阆中人，见刘後村《千家诗》。
又
唐世蜀之诗人，陈子昂射洪、李白彰明、李馀成都、雍陶成都、裴廷裕成都、刘蜕射洪、唐球嘉州、陈咏青神、岑伦成都、符载成都、雍裕之成都、王严绵州布衣、刘暌绵州乡贡进士、李渥绵州、田章绵州、柳震双流、阮咸成都、刘湾蜀人、张曙巴州、僧可朋丹稜、扈处扆蜀人、毛文锡蜀人、硃桃椎蜀人、杜光庭青城，若张蠙韦庄牛峤欧阳炯，皆他方流寓而老於蜀者。尝欲裒集其诗为一帙，而未暇焉。
蜀诗人王谦
王谦，蜀人。有诗一卷，中有《约赵冰壶赏海棠》一篇云： 湘罗压绣华春风，瑶姬慢舞香裀红。细腰百转弓靴称，银鹅金凤花成丛。《六么》换手调弦索，一串妖声穿绣幕。沉翠飞香天正乐，寒玉团团帖天角。 其诗绝如李贺，尝一脔可知鼎味也。
凤林
《水经》： 河水又东，历凤林北。 注： 凤林，山名，五峦俱峙。 杜诗： 凤林戈不息，鱼海路常难。 张籍诗： 凤林关里水长流，白草黄榆六十秋。边将皆承主恩泽，无人解道取凉州。 
