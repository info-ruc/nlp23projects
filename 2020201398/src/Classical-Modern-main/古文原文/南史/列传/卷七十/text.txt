循吏
吉翰杜骥申恬杜慧度阮长之甄法崇傅琰
虞愿王洪范沈瑀范述曾孙谦何远郭祖深
昔汉宣帝以爲 政平讼理，其惟良二千石乎 。前史亦云,今之郡守，古之诸侯也。故长吏之职，号曰亲人。至于道德齐礼，移风易俗，未有不由之矣。
宋武起自匹庶，知人事艰难，及登庸作宰，留心吏职。而王略外举，未遑内务，奉师之费，日耗千金。播兹宽简，虽所未暇，而黜己屏欲，以俭御身，左右无幸谒之私，闺房无文绮之饰。故能戎车岁驾，邦甸不扰。文帝幼而宽仁，入纂大业，及难兴陕服，六戎薄伐，兴师命将，动在济时。费由府实，事无外扰。自此方内晏安，甿庶蕃息，奉上供徭，止于岁赋，晨出暮归，自事而已。守宰之职以六期爲断，虽没世不徙，未及曩时，而人有所系，吏无苟得，家给人足，即事虽难，转死沟渠，于时可免。凡百户之乡，有市之邑，歌谣舞蹈，触处成群，盖宋世之极盛也。暨元嘉二十七年，举境外捍，于是倾资扫蓄，犹有未供，深赋厚敛，天下骚动。自兹迄于孝建，兵连不息。以区区江东，蕞尔迫隘，荐之以师旅，因之以凶荒，向时之盛，自此衰矣。晋世诸帝多处内房，朝宴所临，东西二堂而已。孝武末年，清暑方构，及永初受命，无所改作，所居唯称西殿，不制嘉名，文帝因之，亦有合殿之称。及孝武承统，制度滋长，犬马馀菽粟，土木衣绨绣。追陋前规，更造正光、玉烛、紫极诸殿。雕栾绮节，珠窗网户，嬖女幸臣，赐倾府藏，竭四海不供其欲，殚人命未快其心。明皇继祚，弥笃浮侈，恩不恤下，以至横流。莅人之官，迁变岁属，突不得黔，席未暇暖，蒲、密之化，事未易阶。岂徒吏不及古，人乖于昔，盖由爲上所扰，致化莫从。
齐高帝承斯奢纵，辅立幼主，思振人瘼，风移百城。爲政未期，擢山阴令傅琰爲益州刺史，乃损华反朴，恭己南面，导人以躬，意存勿扰。以山阴大邑，狱讼繁滋，建元三年，别置狱丞，与建康爲比。永明继运，垂心政术，杖威善断，犹多漏网，长吏犯法，封刃行诛。郡县居职，以三周爲小满。水旱之灾，辄加振恤。十许年中，百姓无犬吠之惊，都邑之盛，士女昌逸，歌声舞节，袨服华妆。桃花渌水之间，秋月春风之下，无往非适。明帝自在布衣，达于吏事，及居宸扆，专务刀笔。未尝枉法申恩，守宰由斯而震。属以魏军入伐，疆埸大扰，兵车连岁，不遑啓居，军国糜耗，从此衰矣。继以昏乱，政由群孽，赋调云起，傜役无度。守宰多倚附权门，互长贪虐，裒刻聚敛，侵扰黎甿。天下摇动，无所措其手足。
梁武在田，知人疾苦，及定乱之始，仍下宽书。东昏时杂调咸悉除省，于是四海之内始得息肩。及践皇极，躬览庶事，日昃听政，求瘼恤隐。乃命輶轩以省方俗，置肺石以达穷人。劳己所先，事唯急病。元年，始去人赀，计丁爲布。在身服浣濯之衣，御府无文锦之饰。太官常膳，唯以菜蔬，圆案所陈，不过三盏，盖以俭先海内也。故每选长吏，务简廉平，皆召见于前，亲勖政道。始擢尚书殿中郎到溉爲建安内史，左户侍郎刘鬷爲晋安太守。溉等居官，并以廉洁着。又着令：小县有能，迁爲大县令，大县有能，迁爲二千石。于是山阴令丘仲孚有异绩，以爲长沙内史，武康令何远清公，以爲宣城太守。剖符爲吏者，往往承风焉。斯亦近代奖劝之方也。
案前史各立循吏传，序其德美，今并掇采其事，以备此篇云。
吉翰字休文，冯翊池阳人也。初爲龙骧将军刘道怜参军，随府转征虏左军参军，随道怜北征广固，赐爵建城县五等侯。参宋武帝中军军事、临淮太守。复爲道怜骠骑中兵参军，从事中郎。爲将佐十馀年，清谨勤正，甚爲武帝所知赏。
元嘉中，历位梁、南秦二州刺史，徙益州刺史，加督。在任着美绩，甚得方伯之体，论者称之。
累迁徐州刺史、监徐兖二州豫州之梁郡诸军事，时有死罪囚，典签意欲活之，因翰八关斋呈事，翰省讫，语令且去，明可更呈。明旦，典签不敢复入，呼之乃来。取昨所呈事视讫，谓曰： 卿意当欲宥此囚死命。昨于斋坐见其事，亦有心活之。但此囚罪重，不可全贷，既欲加恩，卿便当代任其罪。 因命左右收典签付狱杀之，原此囚生命。其刑政类如此。自下畏服，莫敢犯禁。卒于官。
杜骥字度世，京兆杜陵人也。高祖预，晋征南将军。曾祖耽，避难河西，因仕张氏。苻坚平凉州，父祖始还关中。
兄坦颇涉史传，宋武帝平长安，随从南还。元嘉中，位青、冀二州刺史，晚度北人，南朝常以伧荒遇之，虽复人才可施，每爲清途所隔，坦恒以此慨然。尝与文帝言及史籍，上曰： 金日磾忠孝淳深，汉朝莫及，恨今世无复此辈人。 坦曰： 日磾之美，诚如圣诏，假使出乎今世，养马不暇，岂办见知。 上变色曰： 卿何量朝廷之薄也。 坦曰： 请以臣言之，臣本中华高族，亡曾祖因晋氏丧乱，播迁凉土，直以南度不早，便以荒伧赐隔。日磾胡人，身爲牧圉，便超入内侍，齿列名贤。圣朝虽复拔才，臣恐未必能也。 上默然。
北土旧法，问疾必遣子弟。骥年十三，父使候同郡韦华。华子玄有高名，见而异之，以女妻焉。累迁长沙王义欣后军录事参军。
元嘉七年，随到彦之入河南，加建武将军。魏撤河南戍悉归河北，彦之使骥守洛阳。洛阳城废久，又无粮食，及彦之败退，骥欲弃城走，虑爲文帝诛。初，武帝平关、洛，致锺虡旧器南还。一大锺坠洛水中，至是帝遣将姚耸夫领千五百人迎致之。时耸夫政率所领牵锺于洛水，骥乃遣使紿之曰： 虏既南度，洛城势弱，今修理城池，并已坚固，军粮又足，所乏者人耳。君率衆见就，共守此城，大功既立，取锺无晚。 耸夫信之，率所领就骥。及至城不可守，又无粮食，于是引衆去，骥亦委城南奔。白文帝： 本欲以死固守，姚耸夫入城便走，人情沮败，不可复禁。 上怒，使建威将军郑顺之杀耸夫于寿阳。耸夫，吴兴武康人，勇果有气力，宋偏裨小将莫及。
十七年，骥爲青、冀二州刺史，在任八年，惠化着于齐土。自义熙至于宋末，刺史唯羊穆之及骥爲吏人所称咏。后征爲左军将军，兄坦代爲刺史，北土以爲荣焉。
坦长子琬爲员外散骑侍郎，文帝尝有函诏敕坦，琬辄开视。信未及发，又追取之，敕函已发，大相推检。上遣主书诘责骥，并检开函之主。骥答曰： 开函是臣第四息季文，伏待刑坐。 上特原不问。卒官。
第五子幼文薄于行，明帝初，以军功封邵阳县男，寻坐巧妄夺爵。后以发太尉庐江王褘谋反事，拜给事黄门侍郎。废帝元徽中爲散骑常侍。幼文所莅贪横，家累千金。与沈勃、孙超之居止接近，又并与阮佃夫厚善。佃夫既死，废帝深疾之。帝微行，夜辄在幼文门墉间听其弦管，积久转不能平，于是自率宿卫兵诛幼文、勃、超之等。兄叔文爲长水校尉，亦诛。
申恬字公休，魏郡魏人也。曾祖锺，爲石季龙司徒。宋武帝平广固，恬父宣、宣从父兄永皆得归晋，并以干用见知。武帝践阼，拜太中大夫。宣元嘉初，历兖、青二州刺史。恬兄谟与朱修之守滑台。魏克滑台见虏。后得还，爲竟陵太守。
恬初爲骠骑刘道怜长兼行参军。宋受命，辟东宫殿中将军，度还台，直省十年，不请休急。历下邳、北海二郡太守，所至皆有政绩。又爲北谯、梁二郡太守。郡境边接任榛，屡被寇抄。恬到任，密知贼来，乃伏兵要害，出其不意，悉皆禽殄。
元嘉十二年，迁督鲁东平济北三郡诸军事、泰山太守，威惠兼着，吏人便之。二十一年，冀州移镇历下，以恬爲冀州刺史，加督。明年，加济南太守。孝武践阼，爲青州刺史，寻加督。齐地连岁兴兵，百姓雕弊，恬防御边境，劝课农桑，二三年间，遂皆优实。
性清约，频处州郡，妻子不免饥寒，世以此称之。后拜豫州刺史，以疾征还，道卒。死之日，家无遗财。
子寔，南谯太守。谟子元嗣，海陵太守。元嗣弟谦，临川内史。
永子坦，孝建初爲太子右卫率，徐州刺史。大明元年，魏攻兖州，孝武遣太子左卫率薛安都、东阳太守沈法系北捍，至兖州，魏军已去。坦建议任榛亡命，屡犯边人，今军出无功，宜因此翦扑，上从之。亡命先已闻知，举村逃走，安都、法系坐白衣领职，坦弃市，群臣爲请莫得。将行刑，始兴公沈庆之入市抱坦恸哭曰： 卿无罪，爲朝廷所枉诛，我入市亦当不久。 市官以白上，乃原生命，系尚方。寻被宥，复爲骁骑将军。疾卒。
子令孙，明帝时爲徐州刺史，讨薛安都。行至淮阳，即与安都合。弟阐时爲济阴太守，戍睢陵城，奉顺不同安都，安都攻围不能克。会令孙至，遣往睢陵说阐，阐降，杀之。令孙亦见杀。
杜慧度，交址朱鸢人也。本属京兆。曾祖元爲甯浦太守，遂居交址。父瑗字道言，仕州府爲日南、九德、交址太守。初，九真太守李逊父子勇壮有权力，威制交土，闻刺史滕遯之当至，分遣二子断遏水陆津要，瑗收衆斩逊，州境获宁。后爲龙骧将军、交州刺史。宋武帝义旗建，进号冠军将军。卢循窃据广州，遣使通好，瑗斩之。义熙六年卒，年八十四，赠右将军。
慧度，瑗第五子也。七年，除交州刺史，诏书未到，其年春，卢循袭破合浦，径向交州，慧度乃率文武六千人拒循于石碕，破之。循虽破，馀党皆习兵事，李逊子孙李弈、李移、李脱等皆奔窜石碕，盘结俚、獠，各有部曲。循知弈等与杜氏有怨，遣使招之。弈等受循节度。六月庚子，循晨造南津，令三军入城乃食。慧度悉出宗族私财以充劝赏，自登高舰合战，放火箭，循衆舰俱然，一时散溃。循中箭赴水死。斩循及父嘏并循二子，并传首建邺。封慧度龙编县侯。
武帝践阼，进号辅国将军。其年，南讨林邑，林邑乞降，输生口大象金银古贝等，乃释之。遣长史江攸奉表献捷。慧度布衣蔬食，俭约质素。能弹琴，颇好庄、老。禁断淫祀，崇修学校，岁荒人饥，则以私禄振给。爲政纤密，有如居家，由是威惠沾洽，奸盗不起。乃至城门不夜闭，道不拾遗。卒，追赠左将军。以慧度长子弘文爲振远将军、交州刺史。
初，武帝北征关、洛，慧度板弘文行九真太守。及继父爲刺史，亦以宽和得衆，袭爵龙编侯。元嘉四年，文帝以廷尉王徽爲交州刺史，弘文被征，会得重疾，牵以就路。亲旧见其患笃，劝待病愈。弘文曰： 吾世荷皇恩，杖节三世。常欲投躯帝庭，以报所荷；况亲被征命，而可晏然者乎。 弘文母阮年老，见弘文舆疾就路，不忍别，与到广州，遂卒。临死，遣弟弘猷诣建邺，朝廷甚哀之。
孝建中，以豫章太守檀和之爲豫州刺史，和之先历始兴太守、交州刺史，所在有威名，盗贼屏迹。每出猎，猛兽伏不敢起。
阮长之字景茂，一字善业，陈留尉氏人也。祖思旷，金紫光禄大夫。父普，骠骑谘议参军。
长之年十五丧父，有孝性，哀感傍人。除服，蔬食者犹积载。闲居笃学，未尝有惰容。
初爲诸府参军，母老，求补襄垣令，督邮无礼鞭之，去职。后拜武昌太守。时王弘爲江州，雅相知重，引爲车骑从事中郎。
元嘉十一年，除临海太守，在官常拥败絮。至郡少时，母亡，葬毕不胜忧卒。
时郡田禄以芒种爲断，此前去官者则一年秩禄皆入后人。始以元嘉末改此科，计月分禄。长之去武昌郡，代人未至，以芒种前一日解印绶。初发都，亲故或以器物赠别，得便缄录，后归，悉以还之。爲中书郎直省，夜往邻省，误着屐出合，依事自列。门下以闇夜人不知，不受列。长之固遣送曰： 一生不侮暗室。 前后所莅官，皆有风政，爲后人所思。宋世言善政者咸称之。文帝深惜之，曰： 景茂方堪大用，岂直以清苦见惜。 子师门，原乡令。
元嘉初，文帝遣大使巡行四方，兼散骑常侍王歆之等上言： 宣威将军、陈南顿二郡太守李元德清勤均平，奸盗止息。彭城内史魏恭子廉惜修慎，在公忘私，安约守俭，久而弥固。前宋县令成浦爲政宽济，遗咏在人。前鮦阳令李熙国在事有方，人思其政。故山桑令何道自少清廉，白首弥厉。应加褒赉，以劝于后。 各被褒赐。歆之字叔道，河东人。曾祖愆期有名晋世，官至南蛮校尉。歆之位左户尚书、光禄大夫，卒官。
甄法崇，中山人也。父匡，位少府卿，以清闻。法崇，宋永初中爲江陵令，在任严整，县境肃然。于时，南平缪士通爲江安令卒官，至其年末，法崇在听事，士通前见。法崇知其已亡，愕然未言。坐定，云： 卿县人宋雅见负米千余石不还，令儿穷弊不自存，故自诉。 法崇因命口受爲辞，因逊谢下席。而法崇爲问，宋家狼狈输送。太守王华闻而叹美之。
法崇孙彬。彬有行业，乡党称善。尝以一束苎就州长沙寺库质钱，后赎苎还，于苎束中得五两金，以手巾裹之，彬得，送还寺库。道人惊云： 近有人以此金质钱，时有事不得举而失。檀越乃能见还，辄以金半仰酬。 往复十馀，彬坚然不受，因谓曰； 五月披羊裘而负薪，岂拾遗金者邪。 卒还金。梁武帝布衣而闻之，及践阼，以西昌侯藻爲益州刺史，乃以彬爲府录事参军，带郫县令。将行，同列五人，帝诫以廉慎。至彬，独曰： 卿昔有还金之美，故不复以此言相属。 由此名德益彰。及在蜀，藻礼之甚厚云。
傅琰字季珪，北地灵州人也。曾祖弘仁，宋武帝之外弟，以中表历显官，位太常卿。祖劭字彦先，员外散骑侍郎。父僧佑，山阴令，有能名。
琰美姿仪，仕宋爲武康令，迁山阴令，并着能名，二县皆谓之傅圣。赐爵新亭侯。元徽中，迁尚书左丞。母丧，邻家失火，延烧琰屋，抱柩不动。邻人竞来赴救，乃得俱全。琰股髀之间已被烟焰。
齐高帝辅政，以山阴狱讼烦积，复以琰爲山阴令。卖针、卖糖老姥争团丝来诣琰，琰挂团丝于柱鞭之，密视有铁屑，乃罚卖糖者。又二野父争鸡，琰各问何以食鸡，一人云粟，一人云豆。乃破鸡得粟，罪言豆者。县内称神明，无敢爲偷。琰父子并着奇绩，时云诸傅有理县谱，子孙相传，不以示人。
升明中，迁益州刺史。自县迁州，近世罕有。齐建元四年，征骁骑将军、黄门郎。永明中，爲庐陵王安西长史、南郡内史，行荆州事。卒。琰丧西还，有诏出临哭。
时长沙太守王沈、新蔡太守刘闻慰、晋平太守丘仲起、长城县令何敬叔、故鄣县令丘寂之，皆有能名，而不及琰也。沈字彦流，东海人，历钱唐、山阴、秣陵令，南平、长沙太守，清廉戒慎，身恒居禄而居处日贫。死之日无宅可憩，故吏爲营棺柩。闻慰自有传。仲起见沈宪传，敬叔见子思澄传。
寂之字德玄，吴兴乌程人。年十七，爲州西曹，兼直主簿。刺史王彧行县夜还，前驱已至，而寂之不肯开门，曰： 不奉墨旨。 彧方于车中爲教，然后开。彧叹曰： 不意郅君章近在合下。 即转爲主簿。在县专以廉洁御下。于时丹徒县令沈巑之以清廉抵罪，寂之闻之曰： 清吏真不可爲也，政当处季、孟之间乎。 
巑之吴兴武康人，性疏直，在县自以清廉不事左右，浸润日至，遂锁系尚方。叹曰： 一见天子足矣。 上召问曰： 复欲何陈？ 答曰： 臣坐清所以获罪。 上曰： 清复何以获罪？ 曰： 无以承奉要人。 上曰： 要人爲谁？ 巑之以手板四面指曰： 此赤衣诸贤皆是。若臣得更鸣，必令清誉日至。 巑之虽危言，上亦不责。后知其无罪，重除丹徒令。入县界，吏人候之，谓曰： 我今重来，当以人肝代米，不然清名不立。 
又有汝南周洽，历句容、曲阿、上虞、吴令，廉约无私，卒于都水使者。无以殡敛，吏人爲买棺器。齐武帝闻而非之，曰： 洽累历名邑而居处不理，遂坐无车宅死，令吏衣棺之，此故宜罪贬，无论褒恤。 乃敕不给赠赙。琰子翽，爲官亦有能名，后爲吴令，别建康令孙廉，廉因问曰： 闻丈人发奸擿伏，惠化如神，何以至此？ 答曰： 无他也，唯勤而清。清则宪纲自行，勤则事无不理。宪纲自行则吏不能欺，事自理则物无疑滞，欲不理得乎。 时临淮刘玄明亦有吏能，历山阴、建康令，政常爲天下第一，终于司农卿。后翽又代玄明爲山阴令，问玄明曰： 愿以旧政告新令尹。 答曰： 我有奇术，卿家谱所不载，临别当相示。 既而曰： 作县令唯日食一升饭而莫饮酒，此第一策也。 翽天监中爲建康令，复有能名，位骠骑谘议。子岐。
岐字景平，仕梁起家南康王左常侍，后兼尚书金部郎，母忧去职，居丧尽礼。服阕后疾废久之，复除始新令。县人有因斗相殴而死，死家诉郡，郡录其仇人，考掠备至，终不引咎。郡乃移狱于县，岐即令脱械，以和言问之，便即首服。法当偿死，会冬节至，岐乃放其还家。狱曹掾固争曰： 古者有此，今不可行。 岐曰： 其若负信，县令当坐。 竟如期而反。太守深相叹异，遽以状闻。岐后去县，人无老少皆出境拜送，号哭闻数十里。至都，除廷尉正，入兼中书通事舍人，累迁安西中记室，兼舍人如故。
岐美容止，博涉能占对。大同中与魏和亲，其使岁中再至，常遣岐接对焉。
太清元年，累迁太仆，司农卿，舍人如故。岐在禁省十馀年，机事密勿，亚于朱异。此年冬，贞阳侯萧明伐彭城，兵败，囚于魏。二年，明遣使还述魏欲通和好，敕有司及近臣定议。左卫朱异曰： 边境且得静寇息人，于事爲便。 议者并然之。岐独曰： 高澄既新得志，何事须和？必是设间，故令贞阳遣使，令侯景自疑，当以贞阳易景，景意不安，必图祸乱。若许通好，政是堕其计中。且彭城去岁丧师，涡阳复新败退，今使就和，益示国家之弱。和不可许。 异等固执，帝遂从之。及遣使，景果有此疑，遂举兵入寇，请诛朱异。
三年，迁中领军，舍人如故。二月，侯景于阙前通表，乞割江右四州安置部下，当解围还镇。敕许之，乃于城西立盟。求遣召宣城王出送。岐固执宣城王嫡嗣之重，不宜许之。乃遣石城公大款送之。及与景盟讫，城中文武喜跃，冀得解围。岐独言于衆曰： 贼举兵爲逆，岂有求和。 及景背盟，莫不叹服。寻有诏，以岐勤劳，封南丰县侯。固辞不受。宫城失守，岐带疾出围，卒于宅。
虞愿字士恭，会稽余姚人也。祖赉，给事中、监利侯。父望之早卒。赉中庭橘树冬熟，子孙竞来取之。愿年数岁独不取，赉及家人皆异之。
宋元嘉中，爲湘东王国常侍。及明帝立，以愿儒吏学涉，兼蕃国旧恩，意遇甚厚。除太常丞，尚书祠部郎，通直散骑侍郎。帝性猜忌，体肥憎风，夏月常着小皮衣。拜左右二人爲司风令史，风起方面，辄先啓闻。星文灾变，不信太史，不听外奏，敕灵台知星二人给愿，常内省直，有异先啓，以相检察。
帝以故宅起湘宫寺，费极奢侈。以孝武庄严刹七层，帝欲起十层，不可立，分爲两刹，各五层。新安太守巢尚之罢郡还见帝，曰： 卿至湘宫寺未？我起此寺是大功德。 愿在侧曰： 陛下起此寺，皆是百姓卖儿贴妇钱，佛若有知，当悲哭哀湣。罪高佛图，有何功德！ 尚书令袁粲在坐，爲之失色。帝大怒，使人驱曳下殿，愿徐去无异容。以旧恩，少日中已复召入。
帝好围碁，甚拙，去格七八道，物议共欺爲第三品，与第一品王抗围碁，依品赌戏。抗饶借帝，曰： 皇帝飞碁，臣抗不能断。 帝终不觉，以爲信然，好之愈笃。愿又曰： 尧以此教丹朱，非人主所宜好也。 虽数忤旨，而蒙赏赐犹异馀人。迁兼中书郎。
帝寝疾，愿常侍医药。帝尤好逐夷，以银钵盛蜜渍之，一食数钵。谓扬州刺史王景文曰： 此是奇味，卿颇足不？ 景文答曰： 臣夙好此物，贫素致之甚难。 帝甚悦。食逐夷积多，胸腹痞胀，气将绝。左右啓饮数升酢酒，乃消。疾大困，一食汁滓犹至三升。水患积久，药不复效。大渐日，正坐呼道人，合掌便绝。
愿以侍疾久，转正员郎。出爲晋平太守。在郡不事生业。前政与百姓交关，质录其儿妇，愿遣人于道夺取将还。在郡立学堂教授。郡旧出髯蛇，胆可爲药。有遗愿蛇者，愿不忍杀，放二十里外山中。一夜蛇还床下。复送四十里山，经宿复归。论者以爲仁心所致。海边有越王石，常隐云雾，相传云 清廉太守乃得见 。愿往就观视，清彻无所隐蔽。后琅邪王秀之爲郡，与朝士书曰： 此郡承虞公之后，善政犹存，遗风易遵，差得无事。 
以母老解职，除后军将军。褚彦回尝诣愿，愿不在，见其眠床上积尘埃，有书数帙。彦回叹曰： 虞君之清至于此。 令人扫地拂床而去。
迁中书郎，领东观祭酒。兄季爲上虞令卒，愿从省步出还家，不待诏便归东。除骁骑将军，迁廷尉，祭酒如故。
愿尝事宋明帝，齐初，神主迁汝阴庙，愿拜辞流涕。建元元年卒。愿着五经论问，撰会稽记，文翰数十篇。
王洪范，上谷人也。宋泰始中，魏克青州，洪范得别驾清河崔祖欢女，仍以爲妻。祖欢女说洪范南归。宋桂阳王之难，随齐高帝镇新亭，常以身捍矢。高帝曰： 我自有楯，卿可自防。 答曰： 天下无洪范何有哉，苍生方乱，岂可一日无公。 帝甚赏之。
后爲晋寿太守，多昧赃贿，爲州所按。大惧，弃郡奔建邺。高帝辅政，引爲腹心。建武初，爲青、冀二州刺史，悔爲晋寿时货赇所败，更励清节。先是青州资鱼盐之货，或强借百姓麦地以种红花，多与部下交易，以祈利益。洪范至，一皆断之。啓求侵魏，得黄郭、盐仓等数戍。后遇败，死伤涂地，深自咎责。乃于谢禄山南除地，广设茵席，杀三牲，招战亡者魂祭之。人人呼名，躬自沃酹，仍恸哭不自胜，因发病而亡。洪范既北人而有清正，州人呼爲 虏父使君 ，言之咸落泪。
永明中，有江夏李珪之字孔璋，位尚书右丞，兼都水使者，历职称爲清能。后兼少府卒。
沈瑀字伯瑜，吴兴武康人也。父昶，事宋建平王景素。景素谋反，昶先去之，及败坐系狱。瑀诣台陈请得免罪，由是知名。爲奉朝请，尝诣齐尚书左丞殷濔，濔与语及政事，甚器之，谓曰： 观卿才干，当居吾此职。 司徒竟陵王子良闻瑀名，引爲府行参军，领扬州部传从事。时建康令沈徽孚恃势傲瑀，瑀以法绳之，衆惮其强。子良甚相知赏，虽家事皆以委瑀。子良薨，瑀复事刺史始安王遥光，尝使送人丁，速而无怨，遥光谓同使吏曰： 尔何不学沈瑀所爲。 乃令瑀专知州狱事。
湖熟县方山埭高峻，冬月，公私行侣以爲艰。明帝使瑀行修之。瑀乃开四洪，断行客就作，三日便办。扬州书佐私行，诈称州使，不肯就作，瑀鞭之四十。书佐归诉遥光，遥光曰： 沈瑀必不枉鞭汝。 覆之果有诈。明帝复使瑀筑赤山塘，所费减材官所量数十万。帝益善之。爲建德令，教人一丁种十五株桑、四株柿及梨栗，女子丁半之。人咸欢悦，顷之成林。
去官还都，兼行选曹郎，随陈伯之军至江州。会梁武起兵围郢城，瑀说伯之迎武帝。伯之泣曰： 馀子在都。 瑀曰 不然人情匈匈，皆思改计；若不早图,衆散难合 。伯之遂降。初，瑀在竟陵王家，素与范云善，齐末尝就云宿，梦坐屋梁柱上，仰见天中有字曰 范氏宅 。至是瑀爲帝说之,帝曰： 云得不死，此梦可验。 及帝即位，云深荐瑀，自暨阳令擢兼尚书右丞。时天下初定，陈伯之言瑀催督运输，军国获济。帝以爲能，迁尚书驾部郎，兼右丞如故。瑀荐族人沈僧隆、僧照有吏干，帝并纳之。
以母忧去职，起爲余姚令。县大姓虞氏千馀家，请谒如市，前后令长莫能绝。自瑀到，非讼诉无所通，以法绳之。县南又有豪族数百家，子弟纵横，递相庇荫，厚自封植，百姓甚患之。瑀召其老者爲石头仓监，少者补县僮，皆号泣道路，自是权右屏迹。瑀初至，富吏皆鲜衣美服以自彰别，瑀怒曰： 汝等下县吏，何得自拟贵人！ 悉使着芒屦粗布，侍立终日，足有蹉跌，辄加榜捶。瑀微时尝至此鬻瓦器，爲富人所辱，故因以报焉。由是士庶骇怨。瑀廉洁自守，故得遂行其意。
后爲安南长史、寻阳太守。江州刺史曹景宗卒，仍爲信威萧颖达长史，太守如故。瑀性屈强，每忤颖达，颖达衔之。天监八年，因入谘事，辞又激厉。颖达作色曰： 朝廷用君作行事邪？ 瑀出，谓人曰： 我死而后已，终不能倾侧面从。 是日于路爲人所杀，多以爲颖达害焉。子续累讼之。遇颖达寻卒，事不穷竟。续乃布衣蔬食终其身。
范述曾字子玄，一字颖彦，吴郡钱唐人也。幼好学，从馀杭吕道惠受五经，略通章句。道惠曰： 此子必爲王者师。 齐文惠太子、竟陵文宣王幼时，齐高帝引述曾爲之师友，起家宋晋熙王国侍郎。齐初至南郡王国郎中令，迁太子步兵校尉，带开阳令。述曾爲人骞谔，在宫多所谏争，太子虽不能全用，然亦弗之罪也。竟陵王深相器重，号爲周舍。太子左卫率沈约亦以述曾方汲黯。
齐明帝即位，爲永嘉太守。爲政清平，不尚威猛，甿俗便之。所部横阳县山谷嶮峻，爲逋逃所聚，前后二千石讨捕莫能息。述曾下车，开示恩信，凡诸凶党，繈负而出，编户属籍者二百馀家。自是商旅流通，居人安业。励志清白，不受馈遗。明帝下诏褒美，征爲游击将军。郡送故旧钱二十余万，一无所受，唯得白桐木火笼朴十馀枚而已。东
昏时，拜中散大夫，还乡里。梁武帝践阼，乃轻行诣阙，仍辞还。武帝下诏褒美，以爲太中大夫。述曾生平所得奉禄，皆以分施，及老遂壁立无资。以天监八年卒。注易文言，着杂诗赋数十篇。
后有吴兴丘师施亦廉洁称，罢临安县还，唯有二十笼簿书，并是仓库券帖。当时以比述曾。位至台郎。
孙谦字长逊，东莞莒人也。客居历阳，躬耕以养弟妹，乡里称其敦睦。仕宋爲句容令，清慎强记，县人号爲神明。宋明帝以爲巴东、建平二郡太守。郡居三峡，恒以威力镇之。谦将述职，敕募千人自随。谦曰： 蛮夷不宾，盖待之失节耳。何烦兵役，以爲国费。 固辞不受。至郡，布恩惠之化，蛮獠怀之，竞饷金宝。谦慰喻而遣，一无所纳。及掠得生口，皆放还家。奉秩出吏人者，悉原除之。郡境翕然，威恩大着。
视事三年，征还爲抚军中兵参军，迁越骑校尉、征北司马。府主建平王将称兵，患谦强直，托事遣使至都，然后作乱。及建平诛，迁左军将军。
齐初，爲钱唐令，御烦以简，狱无系囚。及去官，百姓以谦在职不受饷遗，追载缣帛以送之。谦辞不受。每去官辄无私宅，借空车厩居焉。
永明初，爲江夏太守，坐被代辄去郡，系尚方，顷之，免爲中散大夫。明帝将废立，欲引谦爲心膂，使兼卫尉，给甲仗百人。谦不愿处际会，辄散甲士，帝虽不罪而弗复任焉。
梁天监六年，爲零陵太守，年已衰老，犹强力爲政，吏人安之。先是郡多猛兽暴，谦至绝迹。及去官之夜，猛兽即害居人。谦爲郡县，常勤劝课农桑，务尽地利，收入常多于邻境。九年，以老征爲光禄大夫。及至，帝嘉其清洁，甚礼异焉。每朝见，犹请剧职自效。帝笑之曰： 朕当使卿智，不使卿力。 十四年，诏加优秩，给亲信二十人，并给扶。
谦自少及老，历二县五郡，所在廉洁。居身俭素，床施蘧蒢屏风。冬则布被莞席。夏日无帱帐，而夜卧未尝有蚊蚋，人多异焉。年逾九十，强壮如五六十者。每朝会，辄先衆到公门。力于仁义，行己过人甚远。从兄灵庆尝病寄谦，谦行出，还问起居，灵庆曰： 向饮冷热不调，即时犹渴。 谦退遣其妻。有彭城刘融行乞，疾笃无所归，友人舆送谦舍，谦开听事以受之。及融死，以礼殡葬，衆咸服其行义。末年，头生二肉角，各长一寸。
十五年，卒官，时年九十二。临终遗命诸子曰： 吾少无人间意，故自不求闻达，而仕历三代，官成两朝，如我资名，或蒙赠諡，自公体耳。气绝即以幅巾就葬，每存俭率。比见鑐车过精，非吾志也。士安束以蘧蒢，王孙裸入后地，虽是匹夫之节，取于人情未允。今使棺足周身，圹足容柩。旐书爵里，无曰不然。旒表命数，差可停息。直僦糯床，装之以席。以常所乘者爲魂车，他无所用。 第二子贞巧，乃织细席装鑐，以篾爲铃佩，虽素而华。帝爲举哀，甚悼惜之。
从子廉字思约。父奉伯位少府卿、淮南太守。廉便辟巧宦，齐时已历大县，尚书右丞。天监初，沈约、范云当朝用事，廉倾意奉之。及中书舍人黄睦之等，亦尤所结附。凡贵要每食，廉必日进滋旨，皆手自煎调，不辞勤剧，遂得爲列卿，御史中丞，晋陵吴兴太守。广陵高爽有险薄才，客于廉，廉委以文记。爽尝有求不遂，乃爲屐谜以喻廉曰： 刺鼻不知嚏，蹋面不知嗔，齧齿作步数，持此得胜人。 讥其不计耻辱，以此取名位。然处官平直，遂以善政称。武帝尝曰： 东莞二孙，谦、廉而已。 
何远字义方，东海郯人也。父慧炬，齐尚书郎。远仕齐爲奉朝请，豫崔慧景败亡事，抵尚书令萧懿，懿深保匿焉。会赦出。顷之，懿遭难，子弟皆潜伏，远求得懿弟融藏之。既而发觉，远踰垣以免，融遇祸，远家属系尚方。远遂亡度江，因降魏。入寿阳见刺史王肃，求迎梁武帝，肃遣兵援送。武帝见远谓张弘策曰： 何远丈夫，而能破家报旧德，未易及也。 武帝践阼，以奉迎勋，封广兴男，爲后军鄱阳王恢录事参军。远与恢素善，在府尽其志力，知无不爲。恢亦推心仗之，恩寄甚密。
迁武昌太守。远本倜傥，尚轻侠。至是乃折节爲吏，杜绝交游，馈遗秋毫无所受。武昌俗皆汲江水，盛夏，远患水温，每以钱买人井寒水。不取钱者，则摙水还之，其他事率多如此。迹虽似僞，而能委曲用意。车服尤弊素，器物无铜漆。江左水族甚贱，远每食不过干鱼数片而已。然性刚严，吏人多以细事受鞭罚，遂爲人所讼，征下廷尉，被劾十数条。当时士大夫坐法皆不受测，远度己无赃，就测立三七日不款，犹以私藏禁仗除名。后爲武康令，愈厉廉节，除淫祀，正身率职，人甚称之。太守王彬巡属县，诸县皆盛供帐以待焉。至武康，远独设糗水而已。彬去，远送至境，进斗酒只鹅而别。彬戏曰： 卿礼有过陆纳，将不爲古人所笑乎。 武帝闻其能，擢爲宣城太守。自县爲近畿大郡，近代未之有也。郡经寇抄，远尽心绥理，复着名迹。期年，迁树功将军、始兴内史。时泉陵侯朗爲桂州，缘道多剽掠，入始兴界，草木无所犯。
远在官好开途巷，修葺墙屋，人居市里，城隍厩库，所过若营家焉。田秩奉钱，并无所取，岁暮择人尤穷者充其租调，以此爲常。然其听讼犹人也，不能过绝。而性果断，人畏而惜之，所至皆生爲立祠，表言政状，帝每优诏答焉。后历给事黄门侍郎，信武将军，监吴郡。在吴颇有酒失。迁东阳太守。远处职，疾强富如仇雠，视贫细如子弟，特爲豪右所畏惮。在东阳岁馀，复爲受罚者所谤，坐免归。
远性耿介，无私曲，居人间绝请谒，不造诣。与贵贱书疏，抗礼如一。其所会遇，未尝以顔色下人。是以多爲俗士所疾恶。其清公实爲天下第一。居数郡，见可欲终不变其心，妻子饥寒如下贫者。及去东阳归家，经年岁，口不言荣辱，士类益以此多之。其轻财好义，周人之急，言不虚妄，盖天性也。每戏语人云： 卿能得我一妄语，则谢卿以一缣。 衆共伺之，不能记也。后爲征西谘议参军、中抚军司马，卒。
郭祖深，襄阳人也。梁武帝初起，以客从。后随蔡道恭在司州。陷北还，上书言境上事，不见用。选爲长兼南梁郡丞，徙后军行参军。帝溺情内教，朝政纵弛，祖深舆榇诣阙上封事，其略曰：
大梁应运，功高百王，慈悲既弘，宪律如替。愚辈罔识，褫慢斯作。各竞奢侈，贪秽遂生。颇由陛下宠勋太过，驭下太宽，故廉洁者自进无途，贪苛者取入多径，直弦者沦溺沟壑，曲鈎者升进重遝。饰口利辞，竞相推荐，讷直守信，坐见埋没。劳深勋厚，禄赏未均，无功侧入，反加宠擢。昔宋人卖酒，犬恶致酸，陛下之犬，其甚矣哉。
臣闻人爲国本，食爲人命，故礼曰国无六年之储，谓非其国也。推此而言，农爲急务。而郡县苛暴，不加劝奖，今年丰岁稔，犹人有饥色，设遇水旱，何以救之？陛下昔岁尚学，置立五馆，行吟坐咏，诵声溢境。比来慕法，普天信向，家家斋戒，人人忏礼，不务农桑，空谈彼岸。夫农桑者今日济育，功德者将来胜因，岂可堕本勤末，置迩效赊也。今商旅转繁，游食转衆，耕夫日少，杼轴日空。陛下若广兴屯田，贱金贵粟，勤农桑者擢以阶级，惰耕织者告以明刑。如此数年，则家给人足，廉让可生。
夫君子小人，智计不同，君子志于道，小人谋于利。志于道者安国济人，志于利者损物图己。道人者害国小人也，忠良者捍国君子也。臣见疾者诣道士则劝奏章，僧尼则令斋讲，俗师则鬼祸须解，医诊则汤熨散丸，皆先自爲也。臣谓爲国之本，与疗病相类，疗病当去巫鬼，寻华、扁，爲国当黜佞邪，用管、晏。今之所任，腹背之毛耳。论外则有勉、舍，说内则有云、旻。云、旻所议则伤俗盛法，勉、舍之志唯愿安枕江东。主慈臣恇，息谋外甸，使中国士女南望怀冤，若贾谊重生，岂不恸哭。臣今直言犯顔，罪或容宥，而乖忤贵臣，则祸在不测。所以不惮鼎镬区区必闻者，正以社稷计重而蝼蚁命轻。使臣言入身灭，臣何所恨。
夫谋臣良将，何代无之，贵在见知，要在用耳。陛下皇基兆运二十余载，臣子之节，谏争是谁？执事皆同而不和，答问唯唯而已。入对则言圣旨神衷，出论则云谁敢逆耳。过实在下而谪见于上，遂使圣皇降诚，躬自引咎，宰辅晏然，曾无谦退。且百僚卿士，少有奉公，尸禄竞利，不尚廉洁。累金积镪，侍列如仙，不田不商，何故而尔？法者人之父母，惠者人之仇雠，法严则人思善，德多则物生恶，恶不可长，欲不可纵。伏愿去贪浊，进廉平，明法令，严刑罚，禁奢侈，薄赋敛，则天下幸甚。谨上封事二十九条，伏愿抑独断之明，少察愚瞽。时帝大弘释典，将以易俗，故祖深尤言其事，条以爲：
都下佛寺五百馀所，穷极宏丽。僧尼十余万，资産丰沃。所在郡县，不可胜言。道人又有白徒，尼则皆畜养女，皆不贯人籍，天下户口几亡其半。而僧尼多非法，养女皆服罗纨，其蠹俗伤法，抑由于此。请精加检括，若无道行，四十已下，皆使还俗附农。罢白徒养女，听畜奴婢。婢唯着青布衣，僧尼皆令蔬食。如此，则法兴俗盛，国富人殷。不然，恐方来处处成寺，家家剃落，尺土一人，非复国有。
朝廷擢用勋旧，爲三陲州郡，不顾御人之道，唯以贪残爲务。迫胁良善，害甚豺狼。江、湘人尤受其弊。自三关以外，是处遭毒。而此勋人投化之始，但有一身，及被任用，皆募部曲。而扬、徐之人，逼以衆役，多投其募，利其货财。皆虚名上簿，止送出三津，名在远役，身归乡里。又惧本属检问，于是逃亡他境，侨户之兴，良由此故。又梁兴以来，发人征役，号爲三五。及投募将客，主将无恩，存恤失理，多有物故，辄刺叛亡。或有身殒战场，而名在叛目，监符下讨，称爲逋叛，录质家丁。合家又叛，则取同籍，同籍又叛，则取比伍，比伍又叛，则望村而取。一人有犯，则合村皆空。虽肆眚时降，荡涤惟始，而监符犹下旧日，限以严程。上不任信下，转相督促。台使到州，州又遣押使至郡，州郡竞急切，同趣下城。令宰多庸才，望风畏伏。于是敛户课，荐其筐篚，使人纳重货，许立空文。其百里微欲矫俗，则严科立至，自是所在恣意贪利，以事上官。又 请断界首将生口入北，及关津废替,须加纠擿 ；又言 庐陵年少，不宜镇襄阳；左仆射王暕在丧，被起爲吴郡，曾无辞让 。其言深刻。又 请复郊四星 。帝虽不能悉用，然嘉其正直，擢爲豫章锺陵令，员外散骑常侍。
普通七年，改南州津爲南津校尉，以祖深爲之。加云骑将军，秩二千石。使募部曲二千。及至南州，公严清刻。由来王侯势家出入津，不忌宪纲，侠藏亡命。祖深搜检奸恶，不避强御，动致刑辟。奏江州刺史邵陵王、太子詹事周舍赃罪。远近侧足，莫敢纵恣。淮南太守畏之如上府。
常服故布襦，素木案，食不过一肉。有姥饷一早青瓜，祖深报以疋帛。后有富人效之以货，鞭而徇衆。朝野惮之，绝于干请。所领皆精兵，令行禁止。有所讨逐，越境追禽。江中尝有贼，祖深自率讨之，列阵未敢进，仍令所亲人先登，不时进，斩之。遂大破贼，威振远近，长江肃清。
论曰：善政之于人，犹良工之于埴也，用功寡而成器多焉。汉世户口殷盛，刑务简阔，郡县之职，外无横扰，劝赏威刑，事多专断，尺一诏书，希经邦邑。吏居官者或长子孙，皆敷德政以尽人和，兴义让以存简久。故龚、黄之化，易以有成。降及晚代，情僞繁起，人减昔时，务殷前世。立绩垂风，难易百倍。若以上古之化，御此世之人，今吏之良，抚前代之俗，则武城弦歌，将有未暇，淮阳卧镇，如或可勉。未必今才陋古，盖化有醇薄者也。
