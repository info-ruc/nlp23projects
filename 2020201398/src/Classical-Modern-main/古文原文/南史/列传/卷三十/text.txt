何尚之
尚之少颇轻薄，好摴蒱，及长，折节蹈道，以操立见称。爲陈郡谢混所知，与之游处。家贫，初爲临津令。宋武帝领征西将军，补主簿。从征长安，以公事免，还都。因患劳病积年，饮妇人乳乃得差。以从征之劳，赐爵都乡侯。
少帝即位，爲庐陵王义真车骑谘议参军。义真与司徒徐羡之、尚书令傅亮等不协，每有不平之言。尚之谏戒不纳。义真被废，入爲中书侍郎，迁吏部郎。告休定省，倾朝送别于冶渚。及至郡，叔度谓曰： 闻汝来此，倾朝相送，可有几客？ 答曰： 殆数百人。 叔度笑曰： 此是送吏部郎耳，非关何彦德也。昔殷浩亦尝作豫章定省，送别者甚衆，及废徙东阳，船泊征虏亭积日，乃至亲旧无复相窥者。 
后拜左卫将军，领太子中庶子。尚之雅好文义，从容赏会，甚爲文帝所知。元嘉十三年，彭城王义康欲以司徒长史刘斌爲丹阳尹，上不许，乃以尚之爲之。立宅南郭外，立学聚生徒。东海徐秀，庐江何昙、黄回，潁川荀子华，太原孙宗昌、王延秀，鲁郡孔惠宣并慕道来游，谓之南学。王球常云： 尚之西河之风不坠。 尚之亦云： 球正始之风尚在。 
尚之女适刘湛子黯，而湛与尚之意好不笃。湛欲领丹阳，乃徙尚之爲祠部尚书，领国子祭酒。尚之甚不平。湛诛，迁吏部尚书。
时左卫将军范晔任参机密，尚之察其意趣异常，白文帝： 宜出爲广州，若在内衅成，不得不加以鈇钺。屡诛大臣，有亏皇化。 上曰： 始诛刘湛等，方欲引升后进。晔事迹未彰，便豫相黜斥，万姓将谓卿等不能容才，以我爲信受谗说。但使共知如此，不忧致大变也。 晔后谋反伏诛，上嘉其先见。
二十二年，爲尚书左仆射。是岁造玄武湖，上欲于湖中立方丈、蓬莱、瀛洲三神山，尚之固谏乃止。时又造华林园，并盛暑役人。尚之又谏，上不许，曰： 小人常日曝背，此不足爲劳。 时上行幸，还多侵夜，尚之又表谏，上优诏纳之。
先是患货少，铸四铢钱，人间颇盗铸，多翦凿古钱以取铜，上患之。二十四年，录尚书江夏王义恭议，以一大钱当两，以防翦凿，议者多同。尚之议曰： 凡创制改法，宜顺人情，未有违衆矫物而可久也。泉布废兴，未容骤议。前代赤仄白金，俄而罢息，六货愦乱，人泣于市。良由事不画一，难用遵行。自非急病权时，宜守长世之业。若今制遂行，富人之赀自倍，贫者弥增其困，惧非所以欲均之意。 中领军沈演之以爲若以大钱当两，则国传难朽之宝，家赢一倍之利，不俟加宪，巧源自绝。上从演之议，遂以一钱当两。行之经时，公私非便，乃罢。
二十八年，爲尚书令、太子詹事。二十九年致仕，于方山着退居赋以明所守，而议者咸谓尚之不能固志。文帝与江夏王义恭诏曰： 羊、孟尚不得告谢，尚之任遇有殊，便当未宜申许。 尚之还摄职。羊即羊玄保，孟即孟顗。
尚之既任事，上待之愈隆，于是袁淑乃录古来隐士有迹无名者，爲真隐传以嗤焉。时或遣军北侵，资给戎旅，悉以委之。
元凶弑立，进位司空、尚书令。时三方兴义，将佐家在都者，劭悉欲诛之。尚之诱说百端，并得全免。
孝武即位，复爲尚书令。丞相南郡王义宣、车骑将军臧质反，义宣司马竺超、质长史陆展兄弟并应从诛，尚之上言于法爲重，超从坐者由是得原。
时欲分荆州置郢州，议其所居。江夏王义恭、萧思话以爲宜在巴陵。尚之议曰： 夏口在荆、江之中，正对沔口，通接雍、梁，寔爲津要，于事爲允。 上从其议。荆、扬二州户口居江南之半，江左以来，扬州爲根本，委荆州以阃外，至是并分，欲以削臣下之权。而荆、扬并因此虚耗。尚之建言宜复合二州，上不许。
大明二年，以爲左光禄、开府仪同三司，侍中如故。尚之在家，常着鹿皮帽。及拜开府，天子临轩，百僚陪位，沈庆之于殿庭戏之曰： 今日何不着鹿皮冠？ 庆之累辞爵命，朝廷敦劝甚苦。尚之谓曰： 主上虚怀侧席，讵宜固辞。 庆之曰： 沈公不效何公去而复还也。 尚之有愧色。
尚之爱尚文义，老而不休。与太常顔延之少相好狎，二人并短小，尚之常谓延之爲沐，延之目尚之爲猴。同游太子西池，延之问路人云： 吾二人谁似猴？ 路人指尚之爲似。延之喜笑，路人曰： 彼似猴耳，君乃真猴。 
有人尝求爲吏部郎，尚之叹曰： 此败风俗也。官当图人，人安得图官。 延之大笑曰： 我闻古者官人以才，今官人以势，彼势之所求，子何疑焉。 所与延之论议往反，并传于世。
尚之立身简约，车服率素，妻亡不娶，又无姬妾。执衡当朝，畏远权柄，亲故一无荐举。既以此致怨，亦以此见称。复以本官领中书令。薨年七十九，赠司空，諡曰简穆公。子偃。
偃字仲弘，元嘉中，位太子中庶子。元凶弑立，以偃爲侍中，掌诏诰。时尚之爲司空、尚书令，偃居门下。父子并处权要，时爲寒心；而尚之及偃善摄机宜，曲得时誉。
会孝武即位，任遇无改。历位侍中，领太子中庶子。时求谠言，偃以爲 宜重农恤本，并官省事，考课以知能否，增奉以除吏奸。责成良守，久于其职；都督刺史，宜别其任 。
改领骁骑将军，亲遇隆密，有加旧臣。转吏部尚书。尚之去选未五载，偃复袭其迹，世以爲荣。侍中顔竣至是始贵，与偃俱在门下，以文义赏会，相得甚欢。竣既任遇隆密，谓宜居重大，而位次与偃等未殊，意稍不悦。及偃代竣领选，竣逾愤懑，与偃遂隙。竣时权倾朝野，偃不自安，遂发悸病，意虑乖僻。上表解职，告灵不仕。孝武遇偃既深，备加医疗乃得差。
偃素好谈玄，注庄子逍遥篇传于时。卒官，孝武与顔竣诏，甚伤惜之。諡曰靖。子戢。
戢字慧景，选尚宋孝武长女山阴公主，拜驸马都尉。累迁中书郎。景和世，山阴主就帝求吏部郎褚彦回侍己，彦回虽拘逼，终不肯从。与戢同居止月馀日，由是特申情好。元徽初，彦回参朝政，引戢爲侍中，时年二十九。戢以年未三十，苦辞内侍，改授司徒左长史。
齐高帝爲领军，与戢来往，数申欢宴。高帝好水引饼，戢每设上焉。久之，复爲侍中。累迁高帝相国左长史。建元元年，迁散骑常侍、太子詹事。寻改侍中，詹事如故。上欲转戢领选，问尚书令褚彦回，以戢资重，欲加散骑常侍。彦回曰： 宋时王球从侍中、中书令单作吏部尚书，资与戢相似，领选职方昔小轻，不容顿加常侍。圣旨每以蝉冕不宜过多，臣与王俭既已左珥，若复加戢，则八座便有三蝉，若帖以骁、游，亦不爲少。 乃以戢爲吏部尚书，加骁骑将军。
戢美容仪，动止与褚彦回相慕，时人号爲 小褚公 。家业富盛，性又华侈，衣被服饰，极爲奢丽。出爲吴兴太守。上颇好画扇，宋孝武赐戢蝉雀扇，善画者顾景秀所画。时吴郡陆探微、顾宝先皆能画，叹其巧绝。戢因王晏献之，上令晏厚酬其意。卒年三十六，諡懿子。女爲郁林王后。又追赠侍中、右光禄大夫。
求字子有，偃弟子也。父铄，仕宋位宜都太守。求元嘉末爲文帝挽郎。历位太子洗马，丹阳郡丞，清退无嗜欲。后爲太子中舍人。泰始中，妻亡，还吴葬旧墓。除中书郎，不拜。仍住吴，隐居波若寺，足不踰户，人莫见其面。
宋明帝崩，出奔国哀，除永嘉太守。求时寄住南涧寺，不肯诣台，乞于野外拜受，见许。一夜忽乘小船逃归吴，隐武丘山。齐永明四年，拜太中大夫，不就，卒。
初，求父铄素有风疾，无故害求母王氏，坐法死，求兄弟以此无宦情。求弟点。
点字子皙，年十一，居父母忧，几至灭性。及长，感家祸，欲绝昏宦，尚之强爲娶琅邪王氏。礼毕，将亲迎，点累涕泣，求执本志，遂得罢。
点明目秀眉，容貌方雅，真素通美，不以门户自矜。博通群书，善谈论。家本素族，亲姻多贵仕。点虽不入城府，性率到，好狎人物。遨游人间，不簪不带，以人地并高，无所与屈，大言踑踞公卿，敬下。或乘柴车，蹑草屩，恣心所适，致醉而归。故世论以点爲孝隐士，弟胤爲小隐士，大夫多慕从之。时人称重其通,号曰 游侠处士 。兄求亦隐吴郡武丘山。求卒，点菜食不饮酒，讫于三年，腰带减半。
宋泰始末，征爲太子洗马。齐初，累征中书侍郎、太子中庶子，并不就。与陈郡谢伷、吴国张融、会稽孔德璋爲莫逆友。点门世信佛，从弟遁以东篱门园居之，德璋爲筑室焉。园有卞忠贞冢，点植花于冢侧，每饮必举酒酹之。招携胜侣，乃名德桑门，清言赋咏，优游自得。
初，褚彦回、王俭爲宰相，点谓人曰： 我作齐书已竟，赞云 回既世族，俭亦国华，不赖舅氏，遑恤国家 。 王俭闻之，欲候点，知不可见，乃止。豫章王嶷命驾造点，点从后门遁去。司徒竟陵王子良闻之，曰： 豫章王尚望尘不及，吾当望岫息心。 后点在法轮寺，子良就见之，点角巾登席，子良欣悦无已，遗点嵇叔夜酒杯、徐景山酒枪。
点少时尝患渴利，积岁不愈。后在吴中石佛寺建讲，于讲所昼寝，梦一道人，形貌非常，授丸一掬，梦中服之，自此而差，时人以爲淳德所感。
性通侻好施，远近致遗，一无所逆，随复散焉。尝行经朱雀门街，有自车后盗点衣者，见而不言，旁人禽盗与之，点乃以衣施盗。盗不敢受，点令告有司，盗惧乃受之。
点雅有人伦鉴，多所甄拔。知吴兴丘迟于幼童，称济阳江淹于寒素，悉如其言。哀乐过人。尝行逢葬者，叹曰： 此哭者之怀，岂可思邪。 于是悲恸不能禁。
老又娶鲁国孔嗣女，嗣亦隐者。点虽昏，亦不与妻相见，筑别室以处之，人莫谕其意。吴国张融少时免官，而爲诗有高言，点答诗曰： 昔闻东都日，不在简书前。 虽戏而融久病之。及点后昏，融始爲诗赠点曰： 惜哉何居士，薄暮遘荒淫。 点亦病之。
永元中，崔慧景围城，人间无薪，点悉伐园树以赡亲党。慧景性好佛义，先慕交点，点不顾之。至是乃逼召点，点裂裙爲裤，往赴其军，终日谈说，不及军事。其语默之迹如此。慧景平后，东昏大怒，欲诛之。王莹爲之惧，求计于萧畅。畅谓茹法珍曰： 点若不诱贼共讲，未必可量，以此言之，乃应得封。 东昏乃止。
梁武帝与点有旧，及践阼，手诏论旧，赐以鹿皮巾等，并召之。点以巾褐引入华林园，帝赠诗酒，恩礼如旧，仍下诏征爲侍中。捋帝须曰： 乃欲臣老子。 辞疾不起。复下诏详加资给，并出在所，日费所须，太官别给。
天监二年卒，诏给第一品材一具，丧事所须，内监经理。点弟胤。
胤字子季，出继叔父旷，故更字胤叔。年八岁，居忧，毁若成人。及长轻薄不羁，晚乃折节好学，师事沛国刘瓛，受易及礼记、毛诗。又入锺山定林寺听内典，其业皆通。而纵情诞节，时人未之知也，唯瓛与汝南周顒深器异之。仕齐爲建安太守，政有恩信，人不忍欺。每伏腊放囚还家，依期而反。
历黄门侍郎，太子中庶子。尚书令王俭受诏撰新礼，未就而卒。又使特进张绪续成，绪又卒，属在司徒竟陵王子良。子良以让胤，乃置学士二十人佐胤撰录。
后以国子祭酒与太子中庶子王莹并爲侍中。时胤单作祭酒，疑所服。陆澄博古多该，亦不能据，遂以玄服临试。尔后详议，乃用朱服。祭酒朱服，自此始也。
及郁林嗣位，胤爲后族，甚见亲待。爲中书令，领临海、巴陵王师。胤虽贵显，常怀止足。建武初，已筑室郊外，恒与学徒游处其内。至是遂卖园宅欲入东。未及发，闻谢朏罢吴兴郡不还，胤恐后之，乃拜表解职，不待报辄去。明帝大怒，使御史中丞袁昂奏收胤。寻有诏许之。
胤以会稽山多灵异，往游焉，居若邪山云门寺。初，胤二兄求、点并栖遁，求先卒，至是胤又隐，世号点爲 大山 ，胤爲 小山 ，亦曰 东山 。兄弟发迹虽异，克终皆隐，世谓何氏三高。
永元中，征爲太常、太子詹事，并不就。梁武帝霸朝建，引爲军谋祭酒，并与书诏，不至。及帝践阼，诏爲特进、光禄大夫，遣领军司马王杲之以手敕谕意，并征谢朏。
杲之先至胤所，胤恐朏不出，先示以可起，乃单衣鹿皮巾执经卷，下床跪受。诏出，就席伏读。胤因谓杲之曰： 吾昔于齐朝欲陈三两条事：一者欲正郊丘，二者欲更铸九鼎，三者欲树双阙。世传晋室欲立阙，王丞相指牛头山云， 此天阙也 。是则未明立阙之意。阙者谓之象魏，悬法于其上，浃日而收之。象者法也，魏者当涂而高大貌也。鼎者神器，有国所先。圆丘南郊，旧典不同。南郊祠五帝灵威仰之类，圆丘祠天皇大帝、北极大星是也。往代合之郊丘，先儒之巨失。今梁德告始，不宜遂因前谬。卿宜陈之。 杲之曰： 仆之鄙劣，岂敢轻议国典，此当敬俟叔孙生耳。 
及杲之从谢朏所还，问胤以出期。胤知朏已应召，答杲之曰： 吾年已五十七，月食四斗米不尽，何容复有宦情？ 杲之失色不能答。胤反谓曰： 卿何不遣传诏还朝拜表，留与我同游邪？ 杲之愕然曰： 古今不闻此例。 胤曰： 檀弓两卷，皆言物始。自卿而始，何必有例？ 胤、朏俱前代高士，胤处名誉尤迈矣。
杲之还，以胤意奏闻，有敕给白衣尚书禄。胤固辞。又敕山阴库钱月给五万，又不受。乃敕何子朗、孔寿等六人于东山受学。太守衡阳王元简深加礼敬，月中常命驾式闾，谈论终日。
胤以若邪处势迫隘，不容学徒，乃迁秦望山。山有飞泉，乃起学舍，即林成援，因岩爲堵；别爲小合室，寝处其中，躬自啓闭，僮仆无得至者。山侧营田二顷，讲隙从生徒游之。胤初迁将筑室，忽见二人着玄冠，容貌甚伟，问胤曰： 君欲居此邪？ 乃指一处云： 此中殊吉。 忽不复见。胤依言而卜焉。寻而山发洪水，树石皆倒拔，唯胤所居室岿然独存。元简乃命记室参军锺嵘作瑞室颂，刻石以旌之。
及元简去郡，入山与胤别。胤送至都赐埭，去郡三里，因曰： 仆自弃人事，交游路断，自非降贵山薮，岂容复望城邑。此埭之游，于今绝矣。 执手涕零。
何氏过江，自晋司空充并葬吴西山。胤家世年皆不永，唯祖尚之至七十二。胤年登祖寿，乃移还吴，作别山诗一首，言甚凄怆。
至吴，居武丘山西寺讲经论，学僧复随之。东境守宰经途者，莫不毕至。胤常禁杀，有虞人逐鹿，鹿径来趋胤，伏而不动。又有异鸟如鹤红色，集讲堂，驯狎如家禽。
初，开善寺藏法师与胤遇于秦望山，后还都，卒于锺山。死日，胤在波若寺见一名僧，授胤香炉奁并函书，云： 贫道发自扬都，呈何居士。 言讫失所在。胤开函，乃是大庄严论，世中未有。访之香炉，乃藏公所常用。又于寺内立明珠柱，柱乃七日七夜放光。太守何远以状啓昭明太子，太子钦其德，遣舍人何思澄致手令以褒美之。中大通三年卒，年八十六。
先是胤疾，妻江氏梦神告曰： 汝夫寿尽，既有至德，应获延期，尔当代之。 妻觉说焉，俄得患而卒，胤疾乃瘳。至是胤梦见一神女并八十许人，并衣帢，行列在前，俱拜床下，觉又见之，便命营凶具。既而疾困不复瘳。
初，胤侈于味，食必方丈，后稍欲去其甚者，犹食白鱼、夔脯，糖蟹，以爲非见生物。疑食蚶蛎，使门人议之。学生锺岏曰： 夔之就脯，骤于屈申，蟹之将糖，躁扰弥甚。仁人用意，深怀如怛。至于车螯蚶蛎，眉目内阙，惭浑沌之奇，犷壳外缄，非金人之慎。不悴不荣，曾草木之不若，无馨无臭，与瓦砾其何算。故宜长充庖厨，永爲口实。 竟陵王子良见岏议大怒。汝南周顒与胤书，劝令食菜，曰： 变之大者，莫过死生，生之所重，无逾性命。性命之于彼极切，滋味之在我可赊。若云三世理诬，则幸矣良快，如使此道果然，而受形未息，一往一来，生死常事，则伤心之惨，行亦自及。丈人于血气之类，虽不身践，至于晨凫夜鲤，不能不取备屠门。财贝之经盗手，犹爲廉士所弃，生性之一啓銮刀，宁复慈心所忍。驺虞虽饥，非自死之草不食，闻其风者，岂不使人多媿。丈人得此有素，聊复片言发起耳。 故胤末年遂绝血味。
胤注百论、十二门论各一卷，注周易十卷，毛诗总集六卷，毛诗隐义十卷，礼记隐义二十卷，礼答问五十五卷。子撰亦不仕，有高风。
何炯字士光，胤从弟也。父撙，太中大夫。炯年十五，从胤受业，一期并通五经章句。白皙美容貌，从兄求、点每曰： 叔宝神清，杜乂肤清，今观此子，复见卫、杜在目。 从兄戢谓人曰： 此子非止吾门之宝，亦爲一代伟人。 
炯常慕恬退，不乐进仕。从叔昌宇谓曰： 求、点皆已高蹈，汝无宜复尔。且君子出处亦各一途。 
年十九，解褐扬州主簿，举秀才，累迁梁仁威南康王限内记室，书侍御史。以父疾陈解。炯侍疾踰旬，衣不解带，头不栉沐，信宿之间，形貌顿改。及父卒，号恸不绝声，藉地腰脚虚肿。医云： 须服猪蹄汤。 炯以有肉味不肯服，亲友请譬，终于不回，遂以毁卒。
先是谓家人曰： 王孙、玄晏所尚不同，长鱼、庆绪于事爲得。必须俭而中礼，无取苟异。月朝十五日，可置一瓯粗粥，如常日所进。 又伤两兄并淡仕进，故禄所不及，恐而今而后，温饱无资。乃漼然下泣，自外无所言。
何昌宇字俨望，尚之弟子也。父佟之，位侍中。昌宇少而清靖，独立不群，所交者必当世清名，是以风流籍甚。仕宋爲尚书仪曹郎、建平王景素征北南徐州府主簿，以风素见重。母老求禄，出爲湘东太守。还爲齐高帝骠骑功曹。
昌宇在郡，景素被诛，昌宇痛之，至是啓高帝理其冤，又与司空褚彦回书极言之。高帝嘉其义。历位中书郎、王俭卫军长史，俭谓昌宇曰： 后任朝事者，非卿而谁？ 
临海王昭秀爲荆州，以昌宇爲西中郎长史、南郡太守，行荆州事。明帝将践阼，先使裴叔业丧旨诏昌宇，令以便宜从事。昌宇拒之曰： 国家委身以上流之重，付身以万里之事，临海王未有失，宁得从君单诏邪？即时自有啓闻，须反更议。 叔业曰： 若尔便是拒诏，拒诏，军法行事耳。 答曰： 能见杀者君也，能拒诏者仆也。君不能见杀，政有沿流之计耳。 昌宇素有名德，叔业不敢逼而退。上闻而嘉之，昭秀由此得还都。
昌宇后爲吏部尚书，尝有一客姓闵求官。昌宇谓曰： 君是谁后？ 答曰： 子骞后。 昌宇团扇掩口而笑，谓坐客曰： 遥遥华胄。 
昌宇不杂交游，通和泛爱，历郡皆以清白称。后卒于侍中，领骁骑将军。赠太常，諡曰简子。子敬容。
敬容字国礼，弱冠尚齐武帝女长城公主，拜驸马都尉。梁天监中，爲建安内史，清公有美绩，吏人称之。累迁守吏部尚书，铨序明审，号爲称职。出爲吴郡太守，爲政勤恤人隐，辩讼如神，视事四年，政爲天下第一。吏人诣阙请树碑，诏许之。复爲吏部尚书、侍中，领太子中庶子。
敬容身长八尺，白皙美须眉，性矜庄，衣冠鲜丽。武帝虽衣浣衣，而左右衣必须洁。尝有侍臣衣带卷折，帝怒曰： 卿衣带如绳，欲何所缚。 敬容希旨，故益鲜明。常以胶清刷须，衣裳不整，伏床熨之，或暑月背爲之焦。每公庭就列，容止出人。爲尚书右仆射，参掌选事。迁左仆射、丹阳尹，并参掌大选如故。
敬容接对宾朋，言词若讷，酬答二宫，则音韵调畅。大同中，朱雀门灾，武帝谓群臣曰： 此门制狭，我始欲改构，遂遭天火。 相顾未答，敬容独曰： 此所谓先天而天不违。 时以爲名对。
五年，改爲尚书令，参选事如故。敬容久处台阁，详悉晋魏以来旧事，且聪明识达，勤于簿领，诘朝理事，日旰不休。职隆任重，专预机密，而拙于草隶，浅于学术，通包苴饷馈，无贿则略不交语。自晋宋以来，宰相皆文义自逸，敬容独勤庶务，贪吝爲时所嗤鄙。
其署名 敬 字，则大作 苟 ，小爲 文 ， 容 字大爲 父 ，小爲 口 。陆倕戏之曰： 公家 苟 既奇大， 父 亦不小。 敬容遂不能答。又多漏禁中语，故嘲诮日至。尝有客姓吉，敬容问： 卿与邴吉远近？ 答曰： 如明公之与萧何。 时萧琛子巡颇有轻薄才，因制卦名、离合等诗嘲之，亦不屑也。
帝尝梦具朝服入太庙拜伏悲感，旦于延务殿说所梦。敬容对曰： 臣闻孝悌之至，通于神明。陛下性与天通，故应感斯梦。 上极然之，便有拜陵之议。
后坐妾弟费慧明爲道仓丞夜盗官米，爲禁司所执，送领军府。时河东王誉爲领军，敬容以书解慧明。誉前经属事不行，因此即封书以奏。帝大怒，付南司推劾。御史中丞张绾奏敬容协私罔上，合弃市。诏特免职。到溉谓朱异曰： 天时便觉开霁。 其见嫉如此。
初，沙门释宝志尝谓敬容曰： 君后必贵，终是 何 败耳。 及敬容爲宰相，谓何姓当爲其祸，故抑没宗族，无仕进者，至是竟爲河东所败。
中大同元年三月，武帝幸同泰寺讲金字三慧经，敬容啓预听，敕许之。又起爲金紫光禄大夫，未拜，又加侍中。敬容旧时宾客门生喧哗如昔，冀其复用。会稽谢郁致书戒之曰：
草莱之人，闻诸道路，君侯已得瞻望朝夕，出入禁门。醉尉将不敢呵，灰然不无其渐，甚休！敢贺于前，又将吊也。
昔流言裁至，公旦东奔，燕书始来，子孟不入。夫圣贤被虚过以自斥，未有婴时衅而求亲者也。且暴鳃之鱼，不念杯酌之水，云霄之翼，岂顾笼樊之粮。何者？所托已盛也。昔君侯纳言加首，鸣玉在腰，回丰貂以步文昌，耸高蝉而趋武帐，可谓盛矣。不以此时荐才拔士，少报圣主之恩，今卒如爰丝之说，受责见过，方复欲更窥朝廷，觖望万分，窃不爲左右取也。昔窦婴、杨恽亦得罪明时，不能谢绝宾客，犹交党援，卒无后福，终益前祸。仆之所吊，实在于斯。
人人所以颇犹有踵君侯之门者，未必皆感惠怀仁，有灌夫、任安之义，乃戒翟公之大署，冀君侯之复用也。夫在思过之日，而挟复用之意，未可爲智者说矣。夫君侯宜杜门念失，无有所通，筑茅茨于锺阜，聊优游以卒岁，见可怜之意，着待终之情，复仲尼能改之言，惟子贡更也之譬，少戢言于衆口，微自救于竹帛，所谓 失之东隅，收之桑榆 。如此，令明主闻知，尚有冀也。
仆东臯鄙人，入穴幸无衔寠，耻天下之士，不爲执事道之，故披肝胆，示情素，君侯岂能鉴焉。
太清元年，迁太子詹事，侍中如故。二年，侯景袭建邺，敬容自府移家台内。初，景涡阳退败，未得审实，传者乃云其将暴显反，景身与衆并没。朝廷以爲忧。敬容寻见东宫，简文谓曰： 淮北始更有信，侯景定得身免。 敬容曰： 得景遂死，深是朝廷之福。 简文失色，问其故，对曰： 景翻覆叛臣，终当乱国。 
是年，简文频于玄圃自讲老庄二书，学士吴孜时寄詹事府，每日入听。敬容谓孜曰： 昔晋氏丧乱，颇由祖尚虚玄，胡贼遂覆中夏。今东宫复袭此，殆非人事，其将爲戎乎。 俄而侯景难作，其言有征也。三年，卒于围内。
何氏自晋司空充、宋司空尚之奉佛法，并建立塔寺，至敬容又舍宅东爲伽蓝，趋权者因助财造构，敬容并不拒，故寺堂宇颇爲宏丽。时轻薄者因呼爲 衆造寺 。及敬容免职出宅，止有常用器物及囊衣而已，竟无馀财货，时亦以此称之。
敬容特爲从兄胤所亲爱，胤在若邪山尝疾笃，有书云： 田畴馆宇悉奉衆僧，书经并归从弟敬容。 其见知如此。敬容唯有一子，年始八岁。在吴，临还与胤别，胤问名，敬容曰： 仍欲就兄求名。 胤即命纸笔，名曰珏。曰： 书云两玉曰珏，吾与弟二家共此一子，所谓钰也。 位秘书丞，早卒。
论曰：尚之以雅道自居，用致公辅，行己之迹，动不踰闲。及乎洗合取讥，皮冠获诮，贞粹之地，高人未之全许。然父子一时并处权要，虽经屯詖，咸以功名自卒，古之所谓巧宦，此之谓乎。点、胤弟兄俱云遁逸，求其蹈履，则非曰山林，察其持身，则未舍名誉。观夫子皙之赴慧景，子季之矫敬冲，以迹以心，居然可测。而高自标致，一代归宗，以之入用，未知所取。斯殆虚胜之风，江东所尚，不然何以至于此也？昌宇雅仗名节，殆曰人望。敬容材实干蛊，贿而败业，惜乎。
