范泰荀伯子徐广郑鲜之裴松之何承天
泰初爲太学博士，外弟荆州刺史王忱请爲天门太守。忱嗜酒，醉辄累旬，及醒则俨然端肃。泰陈酒既伤生，所宜深诫，其言甚切。忱嗟叹久之，曰： 见规者衆，未有若此者也。 或问忱，范泰何如谢邈，忱曰： 茂度漫。 又问何如殷觊，忱曰： 伯通易。 忱常有意立功，谓泰曰： 今城池既立，军甲亦充，将欲扫除中原，以申宿昔之志。伯通意锐，当令拥戈前驱；以君持重，欲相委留事，何如？ 泰曰： 百年逋寇，前贤挫屈者多矣，功名虽贵，鄙生所不敢谋。 
会忱病卒，召泰爲骠骑谘议参军，迁中书郎。时会稽世子元显专权，内外百官请假，不复表闻，唯签元显而已。泰言以爲非宜，元显不纳。以父忧去职，袭爵阳遂乡侯。
桓玄辅晋，使御史中丞祖台之奏泰及前司徒左长史王准之、辅国将军司马珣之并居丧无礼，泰坐废，徙丹徒。
宋武帝义旗建，累迁黄门侍郎、御史中丞，坐议殷祠事谬，白衣领职。出爲东阳太守。历侍中，度支尚书。时仆射陈郡谢混后进知名，武帝尝从容问混： 泰名辈谁比？ 对曰： 王元太一流人也。 徙爲太常。
初，司徒道规无子，养文帝。及道规薨，以兄道怜第二子义庆爲嗣。武帝以道规素爱文帝，又令居重。及道规追封南郡公，应以先华容县公赐文帝。泰议以爲 礼无二主 ，由是文帝还本属。
后加散骑常侍，爲尚书兼司空，与右仆射袁湛授宋公九锡，随军到洛阳。武帝还彭城，与泰登城。泰有足疾，特命乘舆。泰好酒，不拘小节，通率任心。虽公坐，笑言不异私室，武帝甚赏爱之。然短于爲政，故不得在政事官。
武帝受命，议建国学，以泰领国子祭酒，泰上表陈奖进之道。时学竟不立。又言事者多以钱货减少，国用不足，欲更造五铢。泰又谏曰：
臣闻爲国拯弊，莫若务本。 百姓不足，君孰与足 ，未有人贫而国富，本不足而末有馀者也。故囊漏贮中，识者不吝，反裘负薪，存毛实难。王者不言有无，诸侯不说多少，食禄之家，不与百姓争利。故拔葵所以明政，织蒲谓之不仁。是以贵贱有章，职分无爽。今之所忧，在农人尚寡，仓廪未充，转运无已，资食者衆，家无私积，难以御荒耳。夫货存贸易，不在少多，昔日之贵，今者之贱，彼此共之，其揆一也。但令官人均通，则无患不足。若使必资货广以收国用者，则龟贝之属，自古所行。寻铜之爲器，在用也博矣，锺律所通者远，机衡所揆者大，夏鼎负图，实冠衆瑞，晋铎呈象，亦啓休征。器有要用，则贵贱同资，物有适宜，则家国共急。今毁必资之器，而爲无施之钱，于货则功不补劳，在用则君人俱困，校之以实，损多益少。伏愿思可久之道，探欲速之情，弘山海之纳，择刍牧之说。
景平初，加位特进，明年致仕，解国子祭酒。少帝在位，多诸愆失，泰上封事极谏。少帝虽不能纳，亦不加谴。徐羡之、傅亮等与泰素不平，及庐陵王义真、少帝见害，泰谓所亲曰： 吾观古今多矣，未有受遗顾托，而嗣君见杀，贤王婴戮者也。 元嘉二年，泰表贺元正并陈旱灾，多所奖劝。拜表遂轻舟游东阳，任心行止，不关朝廷。有司劾奏之，文帝不问。时文帝虽当阳亲览，而羡之等犹执重权，泰复上表论得失，言及执事。诸子禁之，表竟不奏。
三年，羡之伏诛，进位侍中、左光禄大夫、国子祭酒，领江夏王师，特进如故。上以泰先朝旧臣，恩礼甚重。以有脚疾，宴见之日，特听乘舆到坐。所陈时事，上每优容之。
其年秋，旱蝗，又上表言： 有蝗之处，县官多课人捕之，无益于枯苗，有伤于杀害。又女人被宥，由来尚矣，谢晦妇女犹在尚方，匹妇一至，亦能有所感激。 书奏，上乃原谢晦妇女。
时司徒王弘辅政，泰谓弘曰： 彭城王，帝之次弟，宜征还入朝，共参朝政。 弘纳其言。时旱灾未已，加以疾疫，泰又上表有所劝诫。
泰博览篇籍，好爲文章，爱奖后生，孜孜无倦。撰古今善言二十四篇及文集传于世。暮年事佛甚精，于宅西立只洹精舍。五年卒。初议赠开府，殷景仁曰： 泰素望不重，不可拟议台司。 竟不果。及葬，王弘抚棺哭曰： 君生平重殷铁，今以此爲报。 追赠车骑将军，諡曰宣侯。第四子晔最知名。
晔字蔚宗，母如厕産之，额爲砖所伤，故以砖爲小字。出继从伯弘之，后袭封武兴县五等侯。少好学，善爲文章，能隶书，晓音律。爲秘书丞，父忧去职。服阕，爲征南大将军檀道济司马，领新蔡太守。后爲尚书吏部郎。
元嘉九年，彭城太妃薨，将葬，祖夕，僚故并集东府，晔与司徒左西属王深及弟司徒祭酒广夜中酣饮，开北牖听挽歌爲乐。彭城王义康大怒，左迁宣城太守。不得志，乃删衆家后汉书爲一家之作，至于屈伸荣辱之际，未尝不致意焉。
迁长沙王义欣镇军长史。兄暠爲宜都太守，嫡母随暠在官亡，报之以疾，晔不时奔赴。及行，又携伎妾自随，爲御史中丞刘损所奏。文帝爱其才，不罪也。服阕，累迁左卫将军、太子詹事。
晔长不满七尺，肥黑，秃眉鬓，善弹琵琶，能爲新声。上欲闻之，屡讽以微旨，晔僞若不晓，终不肯爲。上尝宴饮劝适，谓晔曰： 我欲歌，卿可弹。 晔乃奉旨。上歌既毕，晔亦止弦。
初，鲁国孔熙先博学有从横才志，文史星算，无不兼善，爲员外散骑侍郎，不爲时知，久不得调。初，熙先父默之爲广州刺史，以赃货下廷尉，大将军彭城王义康保持之，故免。及义康被黜，熙先密怀报效，以晔意志不满，欲引之，无因进说。晔甥谢综雅爲晔所知，熙先藉岭南遗财，家甚富足，乃倾身事综。始与综诸弟共博，故爲拙行，以物输之，情意稍款。综乃引熙先与晔戏，熙先故爲不敌，前后输晔物甚多。晔既利其财宝，又爱其文艺，遂与申莫逆之好。熙先始以微言动晔，晔不回。晔素有闺庭论议，朝野所知，故门胄虽华，而国家不与姻，以此激之曰： 丈人若谓朝廷相待厚者，何故不与丈人婚，爲是门户不得邪？人作犬豕相遇，而丈人欲爲之死,不亦惑乎。 晔默然不答，其意乃定。
时晔与沈演之并爲上所知待，每被见多同，晔若先至，必待演之，演之先至，常独被引，晔又以此爲怨。晔累经义康府佐，见待素厚，及宣城之授，意好乖离。综爲义康大将军记室参军，随镇豫章。综还，申义康意于晔，求解晚隙，复敦往好。
晔既有逆谋，欲探时旨，乃言于上曰： 臣历观前史二汉故事，诸蕃王政以妖诅幸灾，便正大逆之罚。况义康奸心衅迹，彰着遐迩，而至今无恙,臣窃惑焉。且大梗常存，将成乱阶。 上不纳。
熙先素善天文，云： 文帝必以非道晏驾，当由骨肉相残。江州应出天子。 以爲义康当之。综父述亦爲义康所遇，综弟约又是义康女夫，故文帝使综随从南上。既爲熙先奖说，亦有酬报之心。
广州人周灵甫有家兵部曲，熙先以六十万钱与之，使于广州合兵。灵甫一去不反。大将军府史仲承祖，义康旧所信念，屡衔命下都，亦潜结腹心，规有异志。闻熙先有诚，密相结纳。丹阳尹徐湛之素爲义康所爱，虽爲舅甥，恩过子弟，承祖因此结事湛之，告以密计。承祖南下，申义康意于萧思话及晔，云： 本欲与萧结婚，恨始意不果。与范本情不薄，中间相失，傍人爲之耳。 
有法略道人先爲义康所养，粗被知待。又有王国寺法静尼出入义康家内，皆感激旧恩，规相拯拔，并与熙先往来。使法略罢道。法略本姓孙，改名景玄，以爲臧质宁远参军。
熙先善疗病兼能诊脉，法静尼妹夫许耀领队在台，宿卫殿省，尝有疾，因法静尼就熙先乞疗得损，因成周旋。熙先以耀胆干，因告逆谋，耀许爲内应。豫章胡藩子遵世与法静甚款，亦密相酬和。法静尼南上，熙先遣婢采藻随之，付以笺书，陈说图谶。法静还，义康饷熙先铜匕铜镊袍段棋奁等物。熙先虑事泄，酖采藻杀之。
湛之又谓晔等： 臧质见与异常，质与萧思话款密，二人并受大将军眷遇，必无异同,不忧兵力不足，但当勿失机耳。 乃备相署置：湛之爲抚军将军、扬州刺史，晔中军将军、南徐州刺史，熙先左卫将军。其馀皆有选拟。凡素所不善及不附义康者，又有别簿，并入死目。
熙先使弟休先豫爲檄文，言贼臣赵伯符肆兵犯跸，祸流储宰，乃奉戴义康。又以既爲大事，宜须义康意旨，乃作义康与湛之书，宣示同党。
二十二年九月，征北将军衡阳王义季、右将军南平王铄出镇，上于武帐冈祖道。晔等期以其日爲乱，许耀侍上，扣刀以目晔，晔不敢视，俄而坐散，差互不得发。十一月，徐湛之上表告状，于是悉出檄书选事及同恶人名手迹。诏收综等，并皆款服，唯晔不首。上频使穷诘，乃曰： 熙先苟诬引臣。 熙先闻晔不服，笑谓殿中将军沈邵之曰： 凡诸处分、符檄书疏，皆晔所造及改定，云何方作此抵。 上示以晔墨迹，晔乃引罪。明日送晔付廷尉，入狱，然后知爲湛之所发。
熙先望风吐款，辞气不挠，上奇其才，使谓曰： 以卿之才而滞于集书省，理应有异志，此乃我负卿也。 熙先于狱中上书陈谢，并陈天文占候，诫上有骨肉相残之祸，其言深切。
晔后与谢综等得隔壁，遥问综曰： 疑谁所告。 综曰： 不知。 晔乃称徐湛之小名曰： 乃是徐僮也。 在狱爲诗曰： 祸福本无兆，性命归有极，必至定前期，谁能延一息。在生已可知，来缘或无识，好丑共一丘，何足异枉直。岂论东陵上，宁辨首山侧，虽无嵇生琴，庶同夏侯色。寄言生存子，此路行复即。 上有白团扇甚佳，送晔令书出诗赋美句。晔受旨援笔而书曰： 去白日之照照，袭长夜之悠悠。 上循览凄然。
晔本谓入狱便死，而上穷其狱，遂经二旬，晔更有生望。狱吏因戏之曰： 外传詹事或当长系。 晔闻之惊喜。综、熙先笑之曰： 詹事尝共论事，无不攘袂瞋目，及在西池射堂上，跃马顾眄，自以爲一世之雄，而今扰攘纷纭，畏死乃尔。设令今时赐以性命，人臣图主，何顔可以生存。 晔谓卫狱将曰： 惜哉，埋如此人。 将曰： 不忠之人，亦何足惜。 晔曰： 大将言是也。 及将诣市，晔最在前，于狱门顾谓综曰： 次第当以位邪？ 综曰： 贼帅当爲先。 在道语笑，初无惭耻。至市问综曰： 时欲至未？ 综曰： 势不复久。 晔既食，又苦劝综，综曰： 此异疾笃，何事强饭。 晔家人悉至市，监刑职司问曰： 须相见不？ 晔问综曰： 家人已来，幸得相见，将不暂别？ 综曰： 别与不别，亦何所存，来必当号泣，正足乱人意。 晔曰： 号泣何关人，向见道边亲故相瞻望，吾意故欲相见。 于是呼前。晔妻先抚其子，回骂晔曰： 君不爲百岁阿家，不感天子恩遇，身死固不足塞罪，奈何枉杀子孙。 晔乾笑，云罪至而已。晔所生母对泣曰： 主上念汝无极，汝曾不能感恩，又不念我老，今日奈何！ 仍以手击晔颈及颊。晔妻云： 罪人，阿家莫忆莫念。 妹及妓妾来别，晔乃悲泣流涟。综曰： 舅殊不及夏侯色。 晔收泪而已。综母以子弟自陷逆乱，独不出视。晔语综曰： 姊今不来，胜人多也。 晔转醉，子蔼亦醉，取地土及果皮以掷晔，呼爲别驾数十声。晔问曰： 汝瞋我邪？ 蔼曰： 今日何缘复瞋，但父子同死，不能不悲耳。 
晔常谓死爲灭，欲着无鬼论，至是与徐湛之书 当相讼地下 。其缪乱如此。又语人： 寄语何仆射，天下决无佛鬼，若有灵，自当相报。 收晔家，乐器服玩并皆珍丽，妓妾亦盛饰。母住止单陋，唯有二厨盛櫵薪。弟子冬无被，叔父单布衣。晔及党与并伏诛，晔时年四十八。谢综弟纬徙广州。蔼子鲁连，吴兴昭公主外孙，请全生命，亦得远徙。孝武即位，乃还。
晔性精微，有思致，触类多善，衣裳器服，莫不增损制度，世人皆法学之。撰和香方，其序之曰： 麝本多忌，过分必害。沈实易和，盈斤无伤。零藿虚燥，詹唐黏湿。甘松、苏合、安息、郁金、奈多、和罗之属，并被珍于外国，无取于中土。又枣膏昏钝，甲煎浅俗，非唯无助于馨烈,乃当弥增于尤疾也。 所言悉以比类朝士：麝本多忌，比庾仲文；零藿虚燥，比何尚之；詹唐黏湿，比沈演之；枣膏昏钝，比羊玄保；甲煎浅俗，比徐湛之；甘松苏合，比慧琳道人；沈实易和，以自比也。
晔狱中与诸生侄书以自序，其略曰：
吾少懒学问，年三十许，始有尚耳。自尔以来，转爲心化，至于所通处，皆自得之胸怀。常谓情志所托，故当以意爲主，以文传意。以意爲主，则其旨必见；以文传意，则其辞不流。然后抽其芬芳，振其金石耳。观古今文人多不全了此处，年少中谢庄最有其分，手笔差易，于文不拘韵故也。吾思乃无定方，但多公家之言，少于事外远致，以此爲恨，亦由无意于文名故也。
本未开史书，政恒觉其不可解耳。既造后汉，转得统绪。详观古今着述及评论，殆少可意者。班氏最有高名，既任情无例，唯志可推耳。博赡不可及之，整理未必愧也。吾杂传论皆有精意深旨，至于循吏以下及六夷诸序论，笔势纵放，实天下之奇作。其中合者，往往不减过秦篇。尝共比方班氏所作，非但不愧之而已。欲遍作诸志，前汉所有者悉令备，虽事不必多，且使见文得尽。又欲因事就卷内发论，以正一代得失，意复不果。赞自是吾文杰思，殆无一字空设，奇变不穷，同合异体，乃自不知所以称之。此书行，故应有赏音者。纪传例爲举其大略耳，诸细意甚多。自古体大而思精，未有此也。恐世人不能尽之，多贵古贱今，所以称情狂言耳。
吾于音乐，听功不及自挥，但所精非雅声爲可恨，然至于一绝处，亦复何异邪。其中体趣，言之不可尽。弦外之意，虚响之音，不知所从而来。亦尝以授人，士庶中未有一毫似者，此永不传矣。吾书虽小小有意，笔势不快，馀竟不成就，每愧此名。晔自序并实，故存之。蔼幼而整洁，衣服竟岁未尝有尘点,死时年二十。晔少时,兄晏常云： 此儿进利，终破门户。 果如其言。
初，何尚之处铨衡，自谓天下无滞才，及熙先就拘，帝诘尚之曰： 使孔熙先年三十犹作散骑侍郎，那不作贼。 熙先死后，又谓尚之曰： 孔熙先有美才，地胄犹可论，而翳迹仕流，岂非时匠失乎？ 尚之曰： 臣昔谬得待罪选曹，诚无以濯汙扬清；然君子之有智慧，犹鵷凤之有文采，俟时而振羽翼，何患不出云霞之上。若熙先必蕴文采，自弃于污泥，终无论矣。 上曰： 昔有良才而不遇知己者，何尝不遗恨于后哉。 
荀伯子，潁川潁阴人，晋骠骑将军羡之孙也。父猗，秘书郎。伯子少好学，博览经传，而通率好爲杂语，遨游闾里，故以此失清途。解褐驸马都尉、奉朝请、员外散骑侍郎。着作郎徐广重其才学，举伯子及王韶之并爲佐郎，同撰晋史及着桓玄等传。迁尚书祠部郎。义熙元年，上表称： 故太傅钜平侯羊祜勋参佐命，功盛平吴，而享嗣阙然，蒸尝莫寄。汉以萧何元功，故绝世辄绍，愚谓钜平之封，宜同酇国。故太尉广陵公陈准党翼孙秀，祸加淮南，窃飨大国，因罪爲利。会西朝政刑失裁，中兴复因而不夺，今王道惟新，岂可不大判臧否？谓广陵之国，宜在削除。故太保卫瓘本爵菑阳县公，既被横祸，乃进第秩，加赠兰陵，又转江夏。中朝公辅，多非理终，瓘功德不殊，亦无缘独受偏赏。宜复本封，以正国章。 诏付门下。前散骑常侍江夏公卫璵及潁川陈茂先各自陈先代勋，不伏贬降。诏皆付门下，并不施行。
伯子爲妻弟谢晦荐达，爲尚书左丞，出补临川内史。车骑将军王弘称伯子 沈重不华，有平阳侯之风 。伯子常自矜藉荫之美，谓弘曰： 天下膏粱，唯使君与下官耳，宣明之徒不足数也。 迁散骑常侍，又上表曰： 百官位次，陈留王在零陵王上，臣愚窃以爲疑。昔武王克殷，封神农后于焦，黄帝后于祝，帝尧后于蓟，帝舜后于陈，夏后后于杞，殷后于宋。杞、陈并爲列国，而蓟、祝、焦无闻。斯则褒崇所承，优于远代之显验也。是以春秋次序诸侯，宋居杞、陈之上，考之近代，事亦有征。晋泰始元年，诏赐山阳公刘康子弟一人爵关内侯，卫公姬署、宋侯孔绍子弟一人驸马都尉。又泰始三年，太常上言博士刘嘉等议，称卫公署于大晋在三恪之数，应降称侯。臣以爲零陵王位宜在陈留之上。 从之。
爲御史中丞，莅职勤恪，有匪躬之称。立朝正色，衆咸惮之。凡所奏劾，莫不深相诃毁，或延及祖禰，示其切直。又颇杂嘲戏，故世人以此非之。补司徒左长史，卒于东阳太守。文集传于世。
子赤松，爲尚书右丞，以徐湛之党，爲元凶所杀。
伯子族弟昶字茂祖，与伯子绝服，元嘉初，以文义至中书郎。昶子万秋。
万秋字元宝，亦用才学自显。昶见释慧琳，谓曰： 昨万秋对策，欲以相示。 答曰： 此不须看。若非先见而答，贫道不能爲；若先见而答，贫道奴皆能爲。 昶曰： 此将不伤道德耶？ 答曰： 大德所以不德。 乃相对笑，竟不看焉。万秋孝武初爲晋陵太守，坐于郡立华林合，置主衣、主书，下狱免。前废帝末，爲御史中丞，卒官。
徐广字野人，东莞姑幕人也。父藻，都水使者。兄邈，太子前卫率。家世好学，至广尤精。百家数术，无不研览。家贫，未尝以産业爲意，妻中山刘谧之女忿之，数以相让，广终不改。如此十数年，家道日弊，遂与广离。后晋孝武帝以广博学，除爲秘书郎，校书秘阁，增置职僚。
隆安中，尚书令王珣举爲祠部郎。李太后崩，广议服曰： 太皇太后名位既正，体同皇极，理制备尽，情礼弥申。阳秋之义，母以子贵。既称夫人，礼服从正。故成风显夫人之号，文公服三年之丧，子于父之所生，体尊义重。且礼祖不厌孙，固宜遂服无屈。而缘情立制，若嫌明文不存，则疑斯从重。谓应同于爲祖母后，齐衰三年。 时从其议。
及会稽王世子元显录尚书，欲使百僚致敬，台内使广立议，由是内外并执下官礼，广常爲愧恨。
义熙初，宋武帝使撰车服仪注，仍除镇军谘议参军，领记室，封乐成县五等侯。转员外散骑常侍，领着作郎。二年，尚书奏广撰成晋史。六年，迁骁骑将军。时有风雹爲灾，广献言武帝，多所劝勉。又转大司农，领着作郎，迁秘书监。
初，桓玄篡位，安帝出宫，广陪列悲恸，哀动左右。及武帝受禅，恭帝逊位，广又哀感，涕泗交流。谢晦见之，谓曰： 徐公将无小过。 广收泪答曰： 身与君不同，君佐命兴王，逢千载嘉运。身世荷晋德，眷恋故主。 因更歔欷。
永初元年，诏除中散大夫。广言坟墓在晋陵丹徒，又生长京口，息道玄忝宰此邑，乞随之官，归终桑梓。许之，赠赐甚厚。性好读书，年过八十，犹岁读五经一遍。元嘉二年卒。广所撰晋纪四十二卷，义熙十二年成，表上之。又有答礼问百余条，行于世。
时有高平郗绍亦作晋中兴书，数以示何法盛。法盛有意图之，谓绍曰： 卿名位贵达，不复俟此延誉。我寒士，无闻于时，如袁宏、干宝之徒，赖有着述，流声于后。宜以爲惠。 绍不与。至书成，在斋内厨中，法盛诣绍，绍不在，直入窃书。绍还失之，无复兼本，于是遂行何书。
徐豁字万同，广兄子也。父邈，晋太子前卫率。豁宋永初初，爲尚书左丞、山阴令，精练法理，爲时所推。元嘉初，爲始兴太守，表陈三事。文帝嘉之，赐绢二百匹，谷一千斛。徙广州刺史，未拜卒。
郑鲜之字道子，荥阳开封人，魏将作大匠浑之玄孙也。祖袭，大司农，经爲江乘令，因居县境。父遵，尚书郎。
鲜之下帷读书，绝交游之务。初爲桓伟辅国主簿。先是，兖州刺史滕恬爲丁零翟辽所没，尸丧不反。恬子羡仕宦不废，论者嫌之。桓玄在荆州，使群僚博议。鲜之议曰： 名教大极，忠孝而已。至乎变通抑引，每事辄殊。本而寻之，皆求心而遗迹。迹之所乘，遭遇或异。故圣人或就迹以助教，或因迹以成罪，屈申与夺，难可等齐，举其阡陌，皆可终言矣。天可逃乎？而伊尹废君；君可胁乎？而鬻拳见善；忠可愚乎？而箕子同仁。自此以还，殊实而齐声，异誉而等美者，不可胜言。今如滕羡情事者，或终身隐处，不关人事，或升朝理务，无讥前哲。通滕者则以无讥爲证，塞滕者则以隐处爲美。折其两中，则异同之情可见矣。夫圣人立教，犹言有礼无时，君子不行。有礼无时，政以事有变通，不可宗一故耳。 
宋武帝起义兵，累迁御史中丞。性刚直，甚得司直之体。外甥刘毅权重当时，朝野莫不归附，鲜之尽心武帝，独不屈意于毅，毅甚恨焉。以与毅舅甥制不相纠，使书侍御史丘洹奏弹毅辄宥传诏罗道盛。诏无所问。
时新制，长吏以父母疾去官，禁锢三年。山阴令沈叔任父疾去职，鲜之因此上议曰： 今省父母之疾而加以罪名，悖义疾理，莫此爲大。谓宜从旧，于义爲允。 从之。于是自二品以上，父母及爲祖父母后者，坟墓崩毁及疾病，族属辄去，并不禁锢。
刘毅当镇江陵，武帝会于江宁，朝士毕集。毅素好摴蒱，于是会戏。帝与毅敛局各得其半，积钱隐人，毅呼帝并之。先掷得雉，帝甚不悦，良久乃答之，四坐倾属。既掷得卢，毅意大恶，谓帝曰： 知公不以大坐席与人。 鲜之大喜，徒跣绕床大叫，声声相续，毅甚不平，谓之曰： 此郑君何爲者？ 无复甥舅之敬。
帝少事戎旅，不经涉学，及爲宰相，颇慕风流。时或谈论，人皆依违不敢难。鲜之难必切至，未尝宽假。与帝言，要须帝理屈，然后置之。帝有时惭恧变色，感其输情，时人谓爲 格佞 。十二年，武帝北伐，以爲右长史。鲜之曾祖晋江州长史哲墓在开封，求拜省，帝以骑送之。及入咸阳，帝遍视阿房、未央故地，凄怆动容，问鲜之秦、汉所以得丧。鲜之具以贾谊过秦对。帝曰： 及子婴而亡，已爲晚矣。然观始皇爲人，智足见是非，所任不得人，何也？ 答曰： 夫佞言似忠，奸言似信，中人以上，乃可语上。始皇未及中人，所以暗于识士。 前至渭滨，帝复叹曰： 此地甯复有吕望邪？ 鲜之曰： 昔叶公好龙而真龙见，燕昭市骨而骏足至。明公以旰食待士，岂患海内无人。 帝称善者久之。
宋国初建，转奉常。赫连勃勃陷关中，武帝复欲北讨，鲜之表谏。及践阼，迁太常、都官尚书。时傅亮、谢晦位遇日隆，范泰尝衆中让诮鲜之曰： 卿与傅、谢俱从圣主有功关、洛，卿乃居僚首，今日答飒，去人辽远，何不肖之甚。 鲜之熟视不对。鲜之爲人通率，在武帝坐，言无所隐晦，亦甚惮焉。而隐厚笃实，赡恤亲故，游行命驾，或不知所适，随御者所之。尤爲武帝所狎。上曾内殿宴饮，朝贵毕至，唯不召鲜之。坐定，谓群臣曰： 郑鲜之必当自来。 俄而外啓尚书郑鲜之诣神兽门求啓事，帝大笑引入。其被遇如此。以从征功，封龙阳县五等子。景平中，徐、傅当权，出爲豫章太守。时王弘爲江州刺史，窃谓人曰： 郑公德素，先朝所礼，方于前代，锺元常、王景兴之流。今徐、傅出以爲郡，抑当有以。 寻有废立事。元嘉三年，弘入爲相，举鲜之爲尚书右仆射。四年卒。文集行于世。子愔，始安太守。
裴松之字世期，河东闻喜人也。祖昧，光禄大夫。父珪，正员外郎。
松之博览坟籍，立身简素。年二十，拜殿中将军。此官直卫左右，晋孝武太元中，革选名家以参顾问，始用琅邪王茂之、会稽谢輶，皆南北之望。
义熙初，爲吴兴故彰令，在县有绩。入爲尚书祠部郎。松之以世立私碑，有乖事实，上表陈之，以爲 诸欲立碑者，宜悉令言上，爲朝议所许，然后听之，庶可以防遏无征，显彰茂实 。由是普断。
武帝北伐，领司州刺史，以松之爲州主簿，转中从事。既克洛阳，松之居州行事。宋国初建，毛德祖使洛阳，武帝敕之曰： 裴松之廊庙之才，不宜久居边务，今召爲世子洗马，与殷景仁同，可令知之。 
时议立五庙乐，松之以妃臧氏庙用乐亦宜与四庙同。除零陵内史，征爲国子博士。
元嘉三年，诛司徒徐羡之等，分遣大使巡行天下，并兼散骑常侍，班宣二十四条诏书。松之使湘州，甚得奉使之义，论者美之。
转中书侍郎。上使注陈寿三国志，松之鸠集传记，广增异闻。既成奏之，上览之曰： 裴世期爲不朽矣。 
出爲永嘉太守，勤恤百姓，吏人便之。后爲南琅邪太守，致仕，拜中散大夫。寻爲国子博士，进太中大夫。使续成何承天国史，未及撰述，卒。
子駰，南中郎参军。松之所着文论及晋记，駰注司马迁史记，并行于世。駰子昭明。
昭明少传儒史之业，宋泰始中爲太学博士。有司奏太子婚，纳徵用玉璧虎皮，未详何所准拟。昭明议： 礼 纳征俪皮 。郑云： 皮爲庭实，鹿皮也 ，晋太子纳妃注 以虎皮二 。太元中，公主纳征，虎豹皮各一。此岂谓婚礼不详。王公之差，故取虎豹文蔚以尊其事。虎豹虽文，而征礼所不言；熊罴虽古，而婚礼所不及；珪璋虽美，或爲用各异。今宜准经诰，凡诸僻谬，一皆详正。 于是有司参议，加珪璋豹熊罴皮各二。
元徽中，出爲长沙郡丞。罢任，刺史王蕴谓曰： 卿清贫必无还资，湘中人士有须一礼之命者，我不爱也。 昭明曰： 下官忝爲郡佐，不能光益上府,岂以鸿都之事，仰累清风。 历祠部通直郎。
齐永明三年使魏，武帝谓曰： 以卿有将命之才，使还当以一郡相赏。 还爲始安内史。郡人龚玄宜云： 神人与其玉印玉板书，不须笔，吹纸便成字。 自称龚圣人，以此惑衆，前后郡太守敬事之。昭明付狱案罪。及还，甚贫罄，武帝曰： 裴昭明当罢郡，还遂无宅，我不读书，不知古人中谁可比之。 迁射声校尉。
九年复北使。建武初，爲王玄邈安北长史、广陵太守。明帝以其在事无啓奏，代还责之，昭明曰： 臣不欲竞执关键故耳。 昭明历郡皆清勤，常谓人曰： 人生何事须聚畜，一身之外亦复何须。子孙若不才，我聚彼散。若能自立，则不如一经。 故终身一不事産业。中兴二年卒。子子野。
子野字几原，生而母魏氏亡，爲祖母殷氏所养。殷柔明有文义，以章句授之。年九岁，殷氏亡，泣血哀恸，家人异之。少好学，善属文，仕齐爲江夏王行参军。遭父忧去职。初，父寝疾弥年，子野祷请备至，涕泗沾濡。父夜梦见其容，旦召视如梦，俄而疾间，以爲至孝所感。命着孝感传，固辞乃止。及居丧，每之墓所，草爲之枯。有白兔白鸠驯扰其侧。
梁天监初，尚书仆射范云嘉其至行，将表奏之，会云卒不果。乐安任昉有盛名，爲后进所慕，游其门者，昉必推荐。子野于昉爲从中表，独不至，昉亦恨焉，故不之善。
久之兼廷尉正，时三官通署狱，子野尝不在，同僚辄署其名。奏有不允，子野从坐免职。或劝言请有司，可无咎，子野笑曰： 虽惭柳季之道，岂因讼以受服。 自此免黜久之，终无恨意。中书郎范缜与子野未遇，闻其行业而善焉。会迁国子博士，乃上表让之，有司以资历非次，不爲通。
后爲诸暨令，在县不行鞭罚，人有争者，示之以理，百姓称悦，合境无讼。
初，子野曾祖松之，宋元嘉中受诏续修何承天宋史，未成而卒，子野常欲继成先业。及齐永明末，沈约所撰宋书称 松之已后无闻焉 。子野更撰爲宋略二十卷，其敍事评论多善，而云 戮淮南太守沈璞，以其不从义师故也 。约惧，徒跣谢之，请两释焉。叹其述作曰： 吾弗逮也。 兰陵萧琛言其评论可与过秦、王命分路扬镳。于是吏部尚书徐勉言之于武帝，以爲着作郎，掌修国史及起居注。顷之，兼中书通事舍人，寻除通直员外，着作、舍人如故。敕又掌中书诏诰。
时西北远边有白题及滑国遣使由岷山道入贡，此二国历代弗宾，莫知所出。子野曰： 汉潁阴侯斩胡白题将一人。服虔注云： 白题，胡名也。 又汉定远侯击虏，八滑从之，此其后乎。 时人服其博识。敕仍使撰方国使图，广述怀来之盛，自要服至于海表，凡二十国。子野与沛国刘显、南阳刘之遴、陈郡殷芸、陈留阮孝绪、吴郡顾协、京兆韦棱皆博学，深相赏好，显尤推重之。时吴平侯萧劢、范阳张缵每讨论坟籍，咸折衷于子野。
继母曹氏亡，居丧过礼，服阕，再迁员外郎。普通七年，大举北侵，敕子野爲移魏文，受诏立成。武帝以其事体大，召尚书仆射徐勉、太子詹事周舍、鸿胪卿刘之遴、中书侍郎朱异集寿光殿以观之，时并叹服。武帝目子野曰： 其形虽弱，其文甚壮。 俄又敕爲书喻魏相元叉。其夜受旨，子野谓可待旦方奏，未之爲也，及五鼓，敕催令速上。子野徐起操笔，昧爽便就。及奏，武帝深嘉焉。自是诸符檄皆令具草。
子野爲文典而速，不尚靡丽，制多法古，与今文体异。当时或有诋诃者，及其末，翕然重之。或问其爲文速者，子野答云： 人皆成于手，我独成于心。 
迁中书侍郎、鸿胪卿，领步兵校尉。子野在禁省十馀年，默静自守，未尝有所请谒。外家及中表贫乏，所得奉悉给之。无宅，借官地二亩，起茅屋数间，妻子恒苦饥寒，唯以教诲爲本，子侄祗畏，若奉严君。刘显常以师道推高之。末年深信释教，终身饭麦食蔬。中大通二年卒。先是，子野自占死期不过庚戌岁，是年自省移疾，谓同官刘之亨曰： 吾其逝矣。 遗命务存俭约。武帝悼惜，爲之流涕。赠散骑常侍，即日举哀。先是，五等君及侍中以上乃有諡，及子野特以令望见嘉，赐諡贞子。
子野少时集注丧服、续裴氏家传各二卷，抄合后汉事四十馀卷。又敕撰衆僧传二十卷，百官九品二卷，附益諡法一卷，方国使图一卷，文集二十卷：并行于世。又欲撰齐梁春秋，始草创，未就而卒。及葬，湘东王爲之墓志铭，陈于藏内。邵陵王又立墓志，堙于羡道。羡道列志，自此始焉。子骞，官至通直郎。何承天，东海郯人也。五岁丧父。母徐广姊也，聪明博学，故承天幼渐训义。宋武起义初，抚军将军刘毅镇姑孰，板爲行参军。毅尝出行，而鄢陵县吏陈满射鸟，箭误中直帅，虽不伤人，处法弃市。承天议曰： 狱贵情断，疑则从轻。昔有惊汉文帝乘舆马者，张释之劾以犯跸，罪止罚金。何者？明其无心于惊马也。故不以乘舆之重，加于异制。今满意在射鸟，非有心于中人。案律过误伤人三岁刑，况不伤乎？微罚可也。 
宋台建，爲尚书祠部郎，与傅亮共撰朝仪。谢晦镇江陵，请爲南蛮长史。晦进号卫将军，转谘议参军，领记室。
元嘉三年，晦将见讨，间计于承天，曰： 大小既殊，逆顺又异，境外求全，上计也。以腹心领兵戍义阳，将军率衆于夏口一战。若败，即趋义阳，以出北境，此其次也。 晦良久曰： 荆楚用武之国，且当决战，走不晚也。 及晦下，承天留府不从。到彦之至马头，承天自诣归罪，见宥。后兼尚书左丞。
吴兴余杭人薄道举爲劫，制同籍期亲补兵。道举从弟代公、道生等并爲劫大功亲，非应在补谪之例。法以代公等母存爲期亲，则子宜随母补兵。承天议曰： 寻劫制，同籍期亲补兵，大功则不在此例。妇人三从，既嫁从夫，夫死从子。今道举爲劫，若其叔父尚存，制应补谪，妻子营居，固其宜也。但爲劫之时，叔父已殁，代公、道生并是从弟，大功之亲，不合补谪。今若以叔母爲期亲，令代公随母补兵，既乖大功不谪之制，又失妇人三从之道。由于主者守期亲之文，不辨男女之异。谓代公等母子并宜见原。 
承天爲性刚愎，不能屈意朝右，颇以所长侮同列，不爲仆射殷景仁所平。出爲衡阳内史。昔在西方与士人多不协，在郡又不公清，爲州司所纠，被收系狱，会赦免。
十六年，除着作佐郎，撰国史。承天年已老，而诸佐郎并名家年少。潁川荀伯子嘲之，常呼爲奶母。承天曰： 卿当云凤凰将九子，奶母何言邪？ 寻转太子率更令，着作如故。
时丹阳溧阳丁况等久丧而不棺葬，承天议曰： 礼云 还葬 ，当谓荒俭一时，故许其称财而不求备。丁况三家数年中葬辄无棺榇，实由浅情薄恩同于禽兽者耳。窃以丁宝等同伍积年，未尝劝之以义，绳之以法。十六年冬，既无新科，又未申明旧制，有何严切，欻然相纠。或由邻曲分争，以兴此言。如闻在东诸处，此例既多，江西、淮北尤爲不少。若但谪此三人，殆无所肃，开其一端，则互相恐动。臣愚谓况等三家，且可勿问，因此附定制旨：若人葬不如法，同伍当即纠言。三年除服之后，不得追相告引。 
十九年，立国子学，以本官领国子博士。皇太子讲孝经，承天与中庶子顔延之同爲执经。顷之，迁御史中丞。
时魏军南伐，文帝访群臣捍御之略。承天上安边论，凡陈四事：其一，移远就近，以实内地；其二，浚复城隍，以增阻防；其三，纂偶车牛，以饰戎械；其四，计丁课仗，勿使有阙。文多不载。
承天素好弈棋，颇用废事。又善弹筝。文帝赐以局子及银装筝。承天奉表陈谢，上答曰： 局子之赐，何必非张武之金邪。 
承天博见古今，爲一时所重。张永尝开玄武湖遇古冢，冢上得一铜斗，有柄。文帝以访朝士。承天曰： 此亡新威斗。王莽三公亡，皆赐之。一在冢外，一在冢内。时三台居江左者，唯甄邯爲大司徒，必邯之墓。 俄而永又啓冢内更得一斗，复有一石铭 大司徒甄邯之墓 。时帝每有疑议，必先访之，信命相望于道。承天性褊促，尝对主者厉声曰： 天何言哉，四时行焉，百物生焉。 文帝知之，应遣先戒曰： 善候何顔色，如其不悦，无须多陈。 
二十四年，承天迁廷尉，未拜，上欲以爲吏部郎，已受密旨，承天宣漏之，坐免官。卒于家，年七十八。
先是礼论有八百卷，承天删减并合，以类相从，凡爲三百卷，并前传、杂语、所纂文及文集，并传于世。又改定元嘉历，改漏刻用二十五箭，皆从之。曾孙逊。
逊字仲言，八岁能赋诗，弱冠，州举秀才。南乡范云见其对策，大相称赏，因结忘年交。谓所亲曰： 顷观文人，质则过儒，丽则伤俗，其能含清浊，中今古，见之何生矣。 沈约尝谓逊曰： 吾每读卿诗，一日三复，犹不能已。 其爲名流所称如此。
梁天监中，兼尚书水部郎，南平王引爲宾客，掌记室事，后荐之武帝，与吴均俱进幸。后稍失意，帝曰： 吴均不均，何逊不逊。未若吾有朱异，信则异矣。 自是疏隔，希复得见。卒于仁威庐陵王记室。
初，逊爲南平王所知，深被恩礼，及闻逊卒，命迎其柩而殡藏焉，并饩其妻子。东海王僧孺集其文爲八卷。
初，逊文章与刘孝绰并见重，时谓之何、刘。梁元帝着论论之云： 诗多而能者沈约，少而能者谢朓、何逊。 
逊从叔涧字彦夷，亦以才着闻，宦游不达，作拍张赋以喻意。末云： 东方曼倩发愤于侏儒，遂与火头食子禀赐不殊。 位至台郎。
时有会稽虞骞工爲五言，名与逊埒，官至王国侍郎。后又有会稽孔翁归、济阳江避并爲南平王大司马府记室。翁归工爲诗，避博学有思理，注论语、孝经。二人并有文集。
论曰：夫令问令望，诗人所以作咏，有礼有法，前哲由斯播美。观夫范、荀二公，并以学业自着，而干时之誉，本期俱不爲弘。虽才则有馀而望乃不足。蔚宗艺用有过人之美，迹其行事，何利害之相倾。徐广动不违仁，义兼儒行。鲜之时称 格佞 ，斯不佞矣。松之雅道爲贵，实光载德。承天素训所资，无惭舅氏，美矣乎。
