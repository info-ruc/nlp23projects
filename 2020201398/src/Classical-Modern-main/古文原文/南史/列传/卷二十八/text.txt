褚裕之
长兄秀之字长倩，历大司马琅邪王从事中郎，黄门侍郎，宋武帝镇西长史。秀之妹，晋恭帝后也。秀之虽晋氏姻戚，而尽心于武帝。迁侍中，出补大司马右司马。晋恭帝即位，爲祠部尚书。宋受命，徙太常。元嘉初，卒于官。
秀之弟淡之字仲原，亦历显官，爲宋武帝车骑从事中郎，尚书吏部郎，廷尉卿，左卫将军。宋受命，爲侍中。
淡之兄弟并尽忠事武帝，恭帝每生男，辄令方便杀焉，或诱赂内人，或密加毒害，前后如此非一。及恭帝逊位居秣陵宫，常惧见祸，与褚后共止一室，虑有酖毒，自煮食于前。武帝将杀之，不欲遣人入内，令淡之兄弟视后。褚后出别室相见，兵人乃踰垣而入，进药于恭帝。帝不肯饮，曰： 佛教自杀者不得复人身。 乃以被掩杀之。
后会稽郡缺，朝议欲用蔡廓，武帝曰： 彼自是蔡家佳儿，何关人事。可用褚佛。 佛，淡之小字也。乃用淡之爲会稽太守。
景平元年，富阳孙氏聚合门宗谋逆，其支党在永兴县潜相影响。永兴令羊恂觉其谋，以告淡之，淡之不信，乃以诬人之罪收县职局。于是孙法先自号冠军大将军，与孙道庆等攻没县邑，更相树置，遥以鄮令司马文宣爲征西大将军，建旗鸣鼓，直攻山阴。
淡之自假陵江将军，以山阴令陆邵领司马，加振武将军，前员外散骑常侍王茂之爲长史，前国子博士孔欣、前员外散骑常侍谢苓之并参军事，召行参军七十馀人。前镇西谘议参军孔甯子、左光禄大夫孔季恭子山士并在艰中，皆起爲将军。遣队主陈愿、郡议曹掾虞道纳二军过浦阳江。愿等战败，贼遂推锋而前，去城二十馀里。淡之遣陆邵水军御之，而身率所领出次近郊。邵与行参军漏恭期合力，大败贼于柯亭。淡之寻卒，諡曰质子。
裕之名与武帝同，故行字焉。初爲太宰琅邪王行参军，武帝车骑参军，司徒左西属，中军谘议参军，署中兵，加建威将军。从征鲜卑，尽其诚力。卢循攻查浦，叔度力战有功。循南走，武帝板行广州刺史，加督，建威将军，领平越中郎将。在任四年，广营赀货，资财丰积，坐免官，禁锢终身。还至都，凡诸亲旧及一面之款，无不厚加赠遗。寻除太尉谘议参军、相国右司马。武帝受命，爲右卫将军。武帝以其名家，而能竭尽心力，甚嘉之，封番禺县男。寻加散骑常侍。永初三年，出爲雍州刺史，领甯蛮校尉。在任三年，以清简致称。景平二年，卒。
子恬之嗣。恬之弟寂之，着作佐郎，早卒。寂之子暧尚宋文帝第六女琅邪贞长公主，位太宰参军，亦早卒。暧子缋位太子舍人，亦尚宋公主。
缋子球字仲宝，少孤贫，笃志好学，有才思。宋建平王景素，元徽中诛灭，唯有一女存，故吏何昌寓、王思远闻球清立，以此女妻之。
仕齐爲溧阳令，在县清白，资公奉而已。仕梁历都官尚书，通直散骑常侍，秘书监，领着作，司徒右长史，常侍、着作如故。自魏孙礼、晋荀组以后，台佐加貂，始自球也。后爲散骑常侍，光禄大夫，加给事中。
湛之字休玄，秀之子也。尚宋武帝第七女始安哀公主，拜驸马都尉、着作佐郎。哀公主薨，复尚武帝第五女吴郡宣公主。诸尚主者，并因世胄，不必皆有才能。湛之谨实有意干，故爲文帝所知。历显位，爲太子中庶子，司徒左长史，侍中，左卫将军，左户尚书，丹阳尹。
元凶弑逆，以爲吏部尚书，复出爲丹阳尹，统石头戍事。孝武入伐，劭自攻新亭垒，使湛之率水师俱进，湛之因携二息彦回、澄，登轻舟南奔。彦回始生一男，爲劭所杀。孝武即位，以爲尚书右仆射。孝建元年，爲中书令、丹阳尹。后拜尚书左仆射，以南奔赐爵都乡侯。大明四年卒，諡敬侯。子彦回。彦回幼有清誉。宋元嘉末，魏军逼瓜步，百姓咸负担而立。时父湛之爲丹阳尹，使其子弟并着芒屩，于斋前习行。或讥之，湛之曰： 安不忘危也。 彦回时年十馀，甚有惭色。湛之有一牛，至所爱，无故堕听事前井，湛之率左右躬自营救之，郡中喧扰，彦回下帘不视也。又有门生盗其衣，彦回遇见，谓曰： 可密藏之，勿使人见。 此门生惭而去，不敢复还，后贵乃归罪，待之如初。
尚宋文帝女南郡献公主，拜驸马都尉，除着作佐郎，累迁秘书丞。湛之卒，彦回悉推财与弟澄，唯取书数千卷。湛之有两厨宝物，在彦回所生郭氏间，嫡母吴郡主求之，郭欲不与，彦回曰： 但令彦回在，何患无物。 犹不许，彦回流涕固请，乃从之。袭爵都乡侯，历位尚书吏部郎。
景和中，山阴公主淫恣，窥见彦回悦之，以白帝。帝召彦回西上合宿十日，公主夜就之，备见逼迫，彦回整身而立，从夕至晓，不爲移志。公主谓曰： 君须髯如戟，何无丈夫意？ 彦回曰： 回虽不敏，何敢首爲乱阶。 
宋明帝即位，累迁吏部尚书。有人求官，密袖中将一饼金，因求请间，出金示之，曰： 人无知者。 彦回曰： 卿自应得官，无假此物。若必见与，不得不相啓。 此人大惧，收金而去。彦回叙其事，而不言其名，时人莫之知也。
帝之在蕃，与彦回以风素相善，至是深相委仗，陈事皆见从。改封雩都伯，历侍中，领尚书，右卫将军。
彦回美仪貌，善容止，俯仰进退，咸有风则。每朝会，百僚远国使，莫不延首目送之。明帝尝叹曰： 褚彦回能迟行缓步，便得宰相矣。 时人以方何平叔。尝聚袁粲舍，初秋凉夕，风月甚美，彦回援琴奏别鹄之曲，宫商既调，风神谐畅。王彧、谢庄并在粲坐，抚节而叹曰： 以无累之神，合有道之器，宫商暂离，不可得已。 
时伧人常珍奇与薛安都爲逆，降叛非一。后又求降，明帝加以重位。彦回谓全其首领，于事已弘，不足大加宠异。帝不从。珍奇寻又叛。
彦回后爲吴兴太守，帝寝疾危殆，驰使召之，欲托后事。及至召入，帝坐帐中流涕曰： 吾近危笃，故召卿，欲使着黄罗裸。 指床头大函曰： 文书皆函内置，此函不得复开。 彦回亦悲不自胜。黄罗裸，乳母服也。帝虽小间，犹怀身后虑。建安王休仁，人才令美，物情宗向，帝与彦回谋诛之，彦回以爲不可。帝怒曰： 卿痴不足与议事。 彦回惧而奉旨。复爲吏部尚书，卫尉卿，尚书右仆射。以母老疾，晨昏须养，辞卫尉，不许。
明帝崩，遗诏以爲中书令、护军将军，与尚书令袁粲受顾命，辅幼主。粲等虽同见托，而意在彦回。彦回同心理事，务弘俭约，百姓赖之。既而王道隆、阮佃夫用事，奸赂公行，彦回不能禁也。
遭所生丧，毁顿不复可识，期年不盥栉，唯泣泪处乃见其本质焉。诏断哭，禁吊客。葬毕，起爲中军将军，本官如故。元徽二年，桂阳王休范反，彦回与卫将军袁粲入卫宫省，镇集衆心。彦回初爲丹阳，与从弟照同载，道逢齐高帝，彦回举手指高帝车谓照曰： 此非常人也。 出爲吴兴，高帝饷物别，彦回又语人曰： 此人才貌非常，将来不可测也。 及顾命之际，引高帝豫焉。
高帝既平桂阳，迁中领军，领南兖州，高帝固让，与彦回及卫军袁粲书陈情，彦回、粲答书不从，高帝乃受命。其年加彦回尚书令、侍中，给班剑二十人，固让令。三年，进爵爲侯。服阕，改授中书监，侍中、护军如故，给鼓吹一部。
时淮北属，江南无复鳆鱼，或有间关得至者，一枚直数千钱。人有饷彦回鳆鱼三十枚，彦回时虽贵，而贫薄过甚，门生有献计卖之，云可得十万钱。彦回变色曰： 我谓此是食物，非曰财货，且不知堪卖钱，聊尔受之。虽复俭乏，宁可卖饷取钱也。 悉与亲游噉之，少日便尽。
明年，嫡母吴郡公主薨，毁瘠骨立。葬毕，诏摄职，固辞，又以期祭礼及，表解职，并不许。
苍梧暴虐稍甚，齐高帝与彦回及袁粲言世事，粲曰： 主上幼年，微过易改，伊、霍之事，非季世所行，纵使功成，亦终无全地。 彦回默然，归心高帝。及废苍梧，群公集议，袁粲、刘彦节既不受任，彦回曰： 非萧公无以了此。 手取事授高帝。高帝曰： 相与不肯，我安得辞。 事乃定。顺帝立，改号卫将军、开府仪同三司，侍中如故，甲仗五十人入殿。
及袁粲怀贰，曰： 褚公眼睛多白，所谓白虹贯日，亡宋者终此人也。 他日，粲谓彦回曰： 国家所倚，唯公与刘丹阳及粲耳，愿各自勉，无使竹帛所笑。 彦回曰： 愿以鄙心寄公之腹则可矣。 然竟不能贞固。
及高帝辅政，王俭议加黄钺，任遐曰： 此大事，应报褚公。 帝曰： 褚脱不与，卿将何计？ 遐曰： 彦回保妻子，爱性命，非有奇才异节，遐能制之。 果无违异。
及沈攸之事起，高帝召彦回谋议，彦回曰： 西夏衅难，事必无成，公当先备其内耳。 高帝密爲其备。事平，进中书监、司空。
齐台建，彦回白高帝，引何曾自魏司徒爲晋丞相，求爲齐官。高帝谦而不许。建元元年，进位司徒，侍中、中书监如故，改封南康郡公。彦回让司徒，乃与仆射王俭书，欲依蔡谟事例。俭以非所宜言，劝彦回受命。终不就。寻加尚书令。二年，重申前命爲司徒，又固让。
魏军动，高帝欲发王公以下无官者从军，彦回谏以爲无益实用，空致扰动，上乃止。
三年七月，帝亲尝酎，盛暑欲夜出，彦回与左仆射王俭谏，以爲 自汉宣帝以来，不夜入庙，所以诫非常。人君之重，所宜克慎 。从之。
时朝廷机事，彦回多与议谋，每见从纳，礼遇甚重。上大宴集，酒后谓朝臣曰： 卿等并宋时公卿，亦当不言我应得天子。 王俭等未及答，彦回敛板曰： 陛下不得言臣不早识龙顔。 上笑曰： 吾有愧文叔，知公爲朱佑久矣。 
彦回善弹琵琶，齐武帝在东宫宴集，赐以金镂柄银柱琵琶。性和雅，有器度，不妄举动。宅尝失火，烟爓甚逼，左右惊扰，彦回神色怡然，索舆徐去。然世颇以名节讥之，于时百姓语曰： 可怜石头城，甯爲袁粲死，不作彦回生。 
高帝崩，遗诏以爲录尚书事。江左以来，无单拜录者，有司疑立优策。尚书令王俭议，以爲 见居本官，别拜录，应有策书，而旧事不载。中朝以来，三公王侯，则优策并设；官品第二，策而不优。优者褒美，策者兼明委寄。尚书职居天官，政化之本，故尚书令品虽第三，拜必有策。录尚书品秩不见，而总任弥重，前代多与本官同拜，故不别有策。即事缘情，不容均之凡僚，宜有策书，用申隆寄。既异王侯，不假优文 。从之。寻增彦回班剑三十人，五日一朝。
顷之寝疾。彦回少时尝笃病，梦人以卜蓍一具与之，遂差其一，至是年四十八矣，岁初便寝疾。而太白荧惑相系犯上将，彦回虑不起，表逊位。武帝不许，乃改授司空、骠骑将军，侍中、录尚书事如故。薨年四十八，家无馀财，负责数十万，诏给东园秘器。
时司空掾属以彦回未拜，疑应爲吏敬以不？王俭议： 依礼，妇在涂，闻夫家丧，改服而入。今掾属虽未服勤，而吏节禀于天朝，宜申礼敬。 司徒府史又以彦回既解职，而未恭后授，府应上服以不？俭又议： 依中朝士孙德祖从乐陵迁爲陈留，未入境，卒，乐陵郡吏依见君之礼，陈留迎吏依 聚女有吉日，齎衰吊 。司徒府宜依居官制服。 又诏赠太宰，侍中、录尚书、公如故，增班剑爲六十人，葬送礼悉依宋太保王弘故事，諡曰文简。先是庶姓三公，车需车未有定格，王俭议官品第一，皆加幢络，自彦回始也。又诏彦回妻宋故巴西主埏隧暂啓，宜赠南康郡公夫人。
长子贲字蔚先，少耿介。父背袁粲等附高帝，贲深执不同，终身愧恨之，有栖退之志。位侍中。彦回薨，服阕，见武帝，贲流涕不自胜。上甚嘉之，以爲侍中、领步兵校尉、左户尚书。常谢病在外，上以此望之，遂讽令辞爵，让与弟蓁，仍居墓下。及王俭薨，乃骑水牛出吊，以系门外柱，入哭尽哀而退，家人不知也。会疾笃，其子霁载以归。疾小间，知非故处，大怒，不肯复饮食，内外合悉钉塞之，不与人相闻，数日裁馀气息。谢伷闻其弊，往候之，排合不可开，以杵捶破，进见贲曰： 事之不可得者身也，身之不可全者名也，名与身俱灭者君也，岂不全之哉！ 贲曰： 吾少无人间心，岂身名之可慕。但愿啓手归全，必在旧陇。儿辈不才，未达馀趣，移尸徙殡，失吾素心，更以此爲恨耳。 永明七年卒。
蓁字茂绪，位义兴太守。八年，改封巴东郡公。明年，表让封还贲子霁，诏许之。建武末，蓁位太子詹事、度支尚书，领前军将军。永元元年卒，赠太常，諡穆子。
蓁子向字景政，年数岁，父母相继亡没，哀毁若成人，亲表异之。及长，淹雅有器量，位长兼侍中。向风仪端丽，眉目如画，每公庭就列，爲衆所瞻望焉。仕梁，卒于北中郎庐陵王长史。子翔。
翔字世举，起家秘书郎，累迁宣城王主簿。中大通五年，梁武帝宴群臣乐游苑，别诏翔与王训爲二十韵诗，限三刻成。翔于坐立奏，帝异焉，即日补宣城王文学，俄迁友。时宣城友、文学加正王二等，翔超爲之，时论美焉。
出爲义兴太守，在政洁己，省繁苛，去游费，百姓安之。郡西亭有古树，积年枯死，翔至郡，忽更生枝叶，咸以爲善政所感。以秩满，吏人诣阙请之，敕许焉。寻征爲吏部郎，去郡，百姓无老少追送出境，涕泣拜辞。翔居小选公清，不爲请属易意，号爲平允。迁侍中。
太清二年，守吏部尚书，丁母忧，以毁卒。翔少有孝行，爲侍中时，母病笃，请沙门祈福，中夜忽见户外有异光，又闻空中弹指。及旦，疾遂愈，咸以爲精诚所致云。
澄字彦道，彦回弟也。初湛之尚始安公主，薨，纳侧室郭氏，生彦回。后尚吴郡主，生澄。彦回事主孝谨，主爱之。湛之亡，主表彦回爲嫡。澄尚宋文帝女庐江公主，拜驸马都尉。历官清显，善医术。
建元中，爲吴郡太守，百姓李道念以公事到郡，澄见谓曰： 汝有重疾。 答曰： 旧有冷疾，至今五年，衆医不差。 澄爲诊脉，谓曰： 汝病非冷非热，当是食白瀹鸡子过多所致。 令取苏一升煮服之。始一服，乃吐出一物，如升，涎裹之动,开看是鸡雏,羽翅爪距具足，能行走。澄曰： 此未尽。 更服所馀药，又吐得如向者鸡十三头，而病都差，当时称妙。豫章王感病，高帝召澄爲疗，立愈。寻迁左户尚书。
彦回薨，澄以钱一万一千就招提寺赎高帝所赐彦回白貂坐褥，坏作裘及缨，又赎彦回介帻犀导及彦回常所乘黄牛。永明元年，爲御史中丞袁彖所奏，免官禁锢，见原。迁侍中，领右军将军，以勤谨见知。澄女爲东昏皇后。永元元年卒，追赠金紫光禄大夫。
照字彦宣，彦回从父弟也。父法显，鄱阳太守。
照少有高节，王俭尝称才堪保傅。爲安成郡还，以一目眇，召爲国子博士，不拜。
常非彦回身事二代。彦回子贲往问讯照，照问曰： 司空今日何在？ 贲曰： 奉玺绂，在齐大司马门。 照正色曰： 不知汝家司空将一家物与一家，亦复何谓。 彦回拜司徒，宾客满坐，照叹曰： 彦回少立名行，何意披猖至此！门户不幸，乃复有今日之拜。使彦回作中书郎而死，不当是一名士邪？名德不昌，遂有期颐之寿。 
彦回性好戏，以轺车给之，照大怒曰： 着此辱门户，那可令人见。 索火烧之，驭人奔车乃免。照弟炫。
炫字彦绪，少清简，爲从舅王景文所知。从兄彦回谓人曰： 从弟廉胜独立，乃十倍于我。 
爲正员郎。从宋明帝射雉，帝至日中无所得，甚猜羞，召问侍臣曰： 吾旦来如臯，遂空行可笑。 坐者莫答，炫独曰： 今节候虽适，而云雾尚凝，故斯翬之禽，骄心未警。但得神驾游豫，群情便可载驩。 帝意解，乃于雉场置酒。迁中书侍郎、司徒右长史。
升明初，炫以清尚，与彭城刘俣、陈郡谢朏、济阳江斅入殿侍文义，号爲四友。齐台建，爲侍中，领步兵校尉。以家贫，建元初，出补东阳太守。前后三爲侍中，与从兄彦回操行不同，故彦回之世，不至大官。
永明元年，爲吏部尚书。炫居身清立，非吊问不杂交游，论者以爲美。及在选部，门庭萧索，宾客罕至。出行，左右常捧一黄纸帽箱，风吹纸剥殆尽。罢江夏郡还，得钱十七万，于石头并分与亲族。病无以市药，以冠剑爲质。表自陈解，改授散骑常侍，领安成王师。国学建，以本官领博士。未拜卒，无以殡敛，时年四十一。赠太常，諡贞子。子澐。
澐字士洋。仕梁爲曲阿令。历晋安王中录事，正员郎，乌程令。兄游亡，弃县还，爲太尉属，延陵令，中书侍郎，太子率更令，御史中丞，湘东王府谘议参军。卒。
澐之爲县令，清慎可纪。好学，解音律，重宾客，雅爲湘东王所亲爱。
澐子蒙位太子舍人。蒙子玠。
玠字温理，九岁而孤，爲叔父骠骑从事中郎随所养。早有令誉，先达多以才器许之。及长，美风仪，善占对，博学能属文，词义典实，不尚淫靡。
陈天嘉中，兼通直散骑常侍聘齐，还迁中书侍郎。
太建中，山阴县多豪猾，前后令皆以赃汙免，宣帝谓中书舍人蔡景历曰： 稽阴大邑，久无良宰，卿文士之内，试思其人。 景历进玠，帝曰： 甚善，卿言与朕意同。 乃除山阴令。县人张次的、王休达等与诸猾吏贿赂通奸，全丁大户类多隐没。玠锁次的等，具状啓台，宣帝手敕慰劳，并遣使助玠搜括，所出军人八百余户。时舍人曹义达爲宣帝所宠，县人陈信家富，谄事义达，信父显文恃势横暴。玠乃遣使执显文，鞭之一百，于是吏人股栗。信后因义达谮玠，竟坐免官。玠在任岁馀，守禄俸而已，去官之日，不堪自致，因留县境种蔬菜以自给。或以玠非百里才，玠曰： 吾委输课最，不后列城，除残去暴，奸吏局蹐。若谓其不能自润脂膏，则如来命，以爲不达从政，吾未服也。 时人以爲信然。皇太子知玠无还装，手书赐粟米二百斛，于是还都。
后累迁御史中丞。玠刚毅有胆决，善骑射。尝从司空侯安都于徐州出猎，遇猛兽，玠射之，载发皆中口入腹，俄而兽毙。及爲御史中丞，甚有直绳之称。卒于官，皇太子亲制志铭，以表惟旧。至德二年，赠秘书监。所制章奏杂文二百馀篇，皆切事理，由是见重于世。
子亮，位尚书殿中侍郎。
论曰：褚氏自至江左，人焉不坠。彦回以此世资，时誉早集，及于逢迎兴运，谤议沸腾，既以人望见推，亦以人望而责也。照贞劲之性，炫廉胜之风，求之古人，亦何以加此。玠公平谅直，文武兼资，可谓世业无陨者矣。
