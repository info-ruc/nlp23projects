袁湛
宋武帝起兵，以爲镇军谘议参军。以从征功，封晋宁县五等男。义熙十二年，爲尚书右仆射。武帝北伐，湛兼太尉，与兼司空尚书范泰奉九命礼物拜授武帝，帝冲让。湛等随军至洛阳，住柏谷坞。泰议受使未毕，不拜晋帝诸陵，湛独至五陵展敬，时人美之。
初，陈郡谢重，王胡之外孙也，于诸舅敬礼多阙，重子绚，湛之甥也，尝于公坐慢湛，湛正色谓曰： 汝便是两世无渭阳情。 绚有愧色。十四年，卒，赠左光禄大夫。文帝即位，以后父赠侍中，以左光禄大夫，开府仪同三司，諡曰敬公。大明三年，孝武幸籍田，经湛墓，遣使致祭，增守墓五户。
子淳，淳子植，并早卒。
湛弟豹字士蔚，好学博闻，善谈雅俗。每商较古今，兼以诵咏，听者忘疲。爲御史中丞时，鄱阳县侯孟怀玉上母檀拜国太夫人，有司奏许。豹以妇人从夫爵，怀玉父大司农绰见居列卿，妻不宜从子。奏免尚书右仆射刘柳等官，诏并赎论。后爲丹阳尹，太尉长史，义熙九年，卒官。以参伐蜀谋，追封南昌县五等子。子淑。
淑字阳源，少有风气。年数岁，伯父湛谓人曰： 此非凡儿。 至十馀岁，爲姑夫王弘所赏，博涉多通，不爲章句学。文采遒艳，从横有才辩。彭城王义康命爲司徒祭酒。义康不好文学，虽外相礼接，意好甚疏。从母兄刘湛欲其附己，而淑不爲改意，由是大相乖失。淑乃赋诗曰： 种兰忌当门，怀璧莫向楚。楚少别玉人，门非植兰所。 寻以久疾免官。
元嘉二十六年，累迁尚书吏部郎。其秋大举北侵，从容曰： 今当席卷赵、魏，检玉岱宗，愿上封禅书一篇。 文帝曰： 盛德之事，我何足以当之。 出爲始兴王浚征北长史、南东海太守。淑始到府，浚引见谓曰： 不意舅遂垂屈佐？ 淑答曰： 朝廷遣下官，本以光公府望也。 还爲御史中丞。
时魏军南伐至瓜步，文帝使百官议防御之术，淑上议，其言甚诞。淑喜夸，每爲时人所嘲。始兴王浚尝送钱三万饷淑，一宿复遣人追取，谓爲使人谬误，欲以戏淑，淑与浚书曰： 闻之前志曰， 七年之中，一与一夺，义士犹或非之 。况密迩旬次，何其裒益之亟也。窃恐二三诸候有以观大国之政。 迁太子左卫率。
元凶将爲逆，其夜淑在直，呼淑及萧斌等，流涕告以 明旦当行大事，望相与戮力 。淑、斌并曰： 自古无此，愿加善思。 劭怒，斌惧曰： 谨奉令。 淑叱之曰： 卿便谓殿下真有是邪？殿下幼时尝患风，或是疾动耳。 劭愈怒，因问曰： 事当克不？ 淑曰： 居不疑之地，何患不克；但既克之后，爲天地所不容，大祸亦旋至耳。 劭左右引淑衣曰： 此是何事，而可言罢。 劭因起,赐淑等裤褶，又就主衣取锦，裁三尺爲一段，又中裂之，分斌与淑及左右，使以缚裤褶。淑出还省，绕床至四更乃寝。劭将出，已与萧斌同载，呼淑甚急，淑眠终不起。劭停车奉化门，催之相续。徐起至车后，劭使登车，辞不上。劭命左右杀之于奉化门外槐树下。劭即位，追赠太常。孝武即位，赠侍中、太尉，諡曰忠宪公。又诏淑及徐湛之、江湛、王僧绰、卜天与四家长给禀。淑文集传于世。诸子并早卒。
兄洵，吴郡太守，諡曰贞。洵子顗。
顗字国章，初爲豫州主簿，累迁晋陵太守，袭南昌县五等子。大明末，拜侍中，领前军将军。时新安王子鸾以母嬖有盛宠，太子在东宫多过，上微有废太子立子鸾之意，从容言之。顗盛称太子好学，有日新之美。帝怒，振衣而入，顗亦厉色而出。左丞徐爰言于帝，请宥之，帝意解。后帝又以沈庆之才用不多，言论颇相嗤毁，顗又陈庆之忠勤有干略，堪当重任。由是前废帝深感顗，庆之亦怀其德。
景和元年诛群公，欲引进顗，任以朝政，迁爲吏部尚书，封新淦县子。俄而意趣乖异，宠待顿衰，始令顗与沈庆之、徐爰参知选事；寻复反以爲罪，使有司纠奏，坐白衣领职。从幸湖熟，往反数日不被命，顗虑祸求出，乃除建安王休仁安西长史。休仁不行，即以顗爲领甯蛮校尉、雍州刺史，加都督。顗舅蔡兴宗谓曰： 襄阳星恶，岂可冒邪？ 顗曰： 白刃交前，不救流矢。今日之行，本愿生出彪口。且天道辽远，何必皆验？如其有征，当修德以禳之。 于是狼狈上路，恒虑见追。后至寻阳，曰： 今知免矣。 与邓琬款狎过常，每清闲必尽日穷夜。顗与琬人地本殊，衆知其有异志矣。
及至襄阳，使刘胡缮修兵械，会明帝定大事，进顗号右将军。遣荆州典签邵宰乘驿还江陵，道由襄阳。顗反意已定，而粮仗未足，欲且奉表于明帝。顗子秘书丞戬曰： 一奉表疏，便爲彼臣，以臣伐君，于义不可。 顗从之。顗诈云被太皇太后令，使其起兵。便建牙驰檄，奉劝晋安王子勋即大位，与琬书使勿解甲。子勋即位，进顗号安北将军，加尚书左仆射。顗本无将略，在军中未尝戎服，语不及战阵，唯赋诗谈义而已，不能抚接诸将。刘胡每论事，酬对甚简，由此大失人情，胡常切齿恚恨。
胡以南运未至，军士匮乏，就顗换襄阳之资。顗答曰： 都下两宅未成,方应经理，不可损彻。 又信往来之言，言都下米贵，斗至数百，以爲不劳攻伐，行自离散，于是拥甲以待之。明帝使顗旧门生徐硕奉手诏譬顗曰： 卿未经爲臣，今追踪窦融，犹未晚也。 及刘胡叛走不告顗，顗至夜方知，大怒，骂曰： 今年爲小子所误。 呼取飞燕，谓其衆曰： 我当自出追之。 因又遁走。至鹊头，与戍主薛伯珍及其所领数千，步取青林，欲向寻阳。夜止山间宿，杀马劳将士。顗顾伯珍曰： 我举八州以谋王室，未一战而散，岂非天邪。非不能死，岂欲草间求活，望一至寻阳，谢罪主上，然后自刎耳。 因慷慨叱左右索节，无复应者。及旦，伯珍请求间言，乃斩顗首诣钱溪马军主襄阳俞湛之降。湛之因斩伯珍并送首以爲己功。明帝忿顗违叛，流尸于江，弟子彖收瘗于石头后冈。后废帝即位，方得改葬。
顗子戬、昂。戬爲黄门侍郎，戍盆城。寻阳败，伏诛。
粲字景倩，洵弟子也。父濯，扬州秀才，早卒。粲幼孤，祖哀之，名之曰湣孙。伯叔并当世荣显，而湣孙饥寒不足。母琅邪王氏，太尉长史诞之女也。躬事绩纺，以供朝夕。
湣孙少好学，有清才，随伯父洵爲吴郡，拥弊衣读书，足不踰户。其从兄顗出游，要湣孙，湣孙辄称疾不动。叔父淑雅重之，语子弟曰： 我门不乏贤，湣孙必当复爲三公。 或有欲与顗婚，顗父洵曰： 顗不堪，政可与湣孙婚耳。 湣孙在坐，流涕起出。早以操行见知，宋孝武即位，稍迁尚书吏部郎，太子右卫率，侍中。孝建元年，文帝讳日，群臣并于中兴寺八关斋，中食竟，湣孙别与黄门郎张淹更进鱼肉食。尚书令何尚之奉法素谨，密以白孝武，孝武使御史中丞王谦之纠奏，并免官。
大明元年，复爲侍中，领射声校尉，封兴平县子。三年，坐纳山阴人丁承文货，举爲会稽郡孝廉，免官。五年，爲左卫将军，加给事中。七年，转吏部尚书，左卫如故。其年，皇太子冠，上临宴东宫，与顔师伯、柳元景、沈庆之等并摴蒱，湣孙劝师伯酒，师伯不饮，湣孙因相裁辱曰： 不能与佞人周旋。 师伯见宠于上，上常嫌湣孙以寒素陵之，因此发怒曰： 袁濯儿不逢朕，员外郎未可得也,而敢以寒士遇物！ 将手刃之，命引下席。湣孙色不变，沈、柳并起谢，久之得释。出爲海陵太守。废帝即位，湣孙在郡，梦日堕其胸上，因惊。寻被征管机密，历吏部尚书，侍中，骁卫将军。湣孙峻于仪范，废帝裸之迫使走，湣孙雅步如常，顾而言曰： 风雨如晦，鸡鸣不已。 明帝泰始元年，爲司徒左长史、南东海太守。
湣孙清整有风操，自遇甚高，尝着妙德先生传以续嵇康高士传后以自况曰： 有妙德先生，陈国人也。气志深虚，姿神清映，性孝履顺，栖冲业简，有舜之遗风。先生幼夙多疾，性疏懒，无所营尚；然九流百氏之言，雕龙谈天之艺，皆泛识其大归，而不以成名。家贫尝仕，非其好也。混其声迹，晦其心用，席门常掩，三径裁通。虽扬子寂漠，严叟沈冥，不是过也。修道遂志，终无得而称焉。 又尝谓周旋人曰： 昔有一国，国中一水号曰狂泉，国人饮此水无不狂，唯国君穿井而汲，独得无恙。国人既并狂，反谓国主之不狂爲狂，于是聚谋共执国主，疗其狂疾。火艾针药，莫不必具，国主不任其苦，于是到泉所酌水饮之，饮毕便狂，君臣大小其狂若一，衆乃欢然。我既不狂，难以独立，比亦欲试饮此水矣。 
幼慕荀奉倩爲人，孝武时求改名粲，不许，至明帝立，乃请改爲粲，字景倩。其外孙王筠又云： 明帝多忌讳，反语袁湣爲 殒门 ，帝意恶之，乃令改焉。 二年，迁领军将军，仗士三十人入六门。其年，徙中书令，领太子詹事。三年，转尚书仆射，寻领吏部。五年，加中书令，又领丹阳尹。
粲负才尚气，爱好虚远，虽位任隆重，不以事务经怀。独步园林，诗酒自适。家居负郭，每杖策逍遥，当其意得，悠然忘反。郡南一家颇有竹石，粲率尔步往，亦不通主人，直造竹所，啸咏自得。主人出，语笑款然。俄而车骑羽仪并至门，方知是袁尹。又尝步屧白杨郊野间，道遇一士大夫，便呼与酣饮，明日此人谓被知顾，到门求进。粲曰： 昨饮酒无偶，聊相要耳。 竟不与相见。尝作五言诗，言 访迹虽中宇，循寄乃沧洲 。盖其志也。
七年，爲尚书令。初，粲忤于孝武，其母候乘舆出，负砖叩头流血，砖碎伤目。自此后，粲与人语，有误道眇目者，辄涕泣弥日。尝疾，母忧念，昼寝，梦见父容色如平生，与母语曰： 湣孙无忧，将爲国家器，不患沈没。但恐富贵，终当倾灭耳。 母未尝言及。粲贵重，恒惧倾灭，乃以告之，粲故自挹损。明帝临崩，粲与褚彦回、刘勉并受顾命，加班剑二十人，给鼓吹一部。后废帝即位，加兵五百人。元徽元年，丁母忧，葬竟，摄令亲职，加卫将军，不受。性至孝，居丧毁甚，祖日及祥，诏卫军断客。
二年，桂阳王休范爲逆，粲扶曳入殿，诏加兵自随，府置佐吏。时兵难危急，贼已至南掖门，诸将意沮，咸莫能奋。粲慷慨谓诸将帅曰： 寇贼已逼，而衆情离阻，孤子受先帝顾托，本以死报，今日当与褚护军同死社稷。 因命左右被马，辞色哀壮。于是陈显达等感激出战，贼即平殄。事宁，授中书监，即本号开府仪同三司，领司徒。以扬州解爲府，固不肯移。三年，徙尚书令，卫军、开府如故，并固辞，服终乃受命。加侍中，进爵爲侯，又不受。
时粲与齐高帝、褚彦回、刘彦节递日入直，平决万机。粲闲默寡言，不肯当事，主书每往谘决，或高咏对之。时立一意，则衆莫能改。素寡往来，门无杂宾，闲居高卧，一无所接。谈客文士，所见不过一两人。顺帝即位，迁中书监，司徙、侍中如故。齐高帝既居东府，故使粲镇石头。粲素静退，每有朝命，逼切不得已，然后方就。及诏移石头，即便顺旨。有周旋人解望气，谓粲曰： 石头气甚凶，往必有祸。 粲不答。又给油络通幰车，仗士五十人入殿。
时齐高帝方革命，粲自以身受顾托，不欲事二姓，密有异图。刘彦节宋氏宗室，前湘州刺史王蕴太后兄子，素好武事，并虑不见容于齐高帝，皆与粲结，诸将帅黄回、任候伯、孙昙瓘、王宜兴、彭文之、卜伯兴等并与粲合。升明元年，荆州刺史沈攸之举兵反，齐高帝自诣粲，粲称疾不见。粲宗人袁达以爲不宜示异同。粲曰： 彼若劫我入台，便无辞以拒，一如此，不复得出矣。 时齐高帝入屯朝堂，彦节从父弟领军将军韫入直门下省，卜伯兴爲直合，黄回诸将皆率军出新亭。粲克日谋矫太后令，使韫、伯兴率宿卫兵攻齐高帝于朝堂，回率军来应，彦节、候伯等并赴石头。事泄。先是，齐高帝遣将薛深、苏烈、王天生等领兵戍石头，云以助粲，实御之也。又令腹心王敬则爲直合，与伯兴共总禁兵。王蕴闻彦节已奔，叹曰： 今年事败矣。 乃狼狈率部曲向石头，薛深等据门射之。蕴谓粲已败，乃便散走。齐高帝以报敬则，敬则诛韫并伯兴，又遣军主戴僧静向石头助薛深自仓门入。时粲与彦节等列兵登东门，僧静分兵攻府西门，彦节与儿踰城出。粲还坐，列烛自照，谓其子最曰： 本知一木不能止大厦之崩，但以名义至此耳。 僧静挺身暗往，奋刀直前欲斩之。子最觉有异，大叫抱父乞先死，兵士人人莫不陨涕。粲曰： 我不失忠臣，汝不失孝子。 仍求笔作啓云： 臣义奉大宋，策名两毕，今便归魂坟垄，永就山丘。 僧静乃并斩之。
初，粲大明中与萧惠开、周朗同车行，逢大珩开驻车，惠开自照镜曰： 无年可仕。 朗执镜良久曰： 视死如归。 粲最后曰： 当至三公而不终。 至是如言。
最字文高，时年十七，既父子俱殒，左右分散，任候伯等其夜并自新亭赴石头，其后皆诛。
粲小儿数岁，乳母将投粲门生狄灵庆。灵庆曰： 吾闻出郎君者有厚赏，今袁氏已灭，汝匿之尚谁爲乎？ 遂抱以首。乳母号泣呼天曰： 公昔于汝有恩，故冒难归汝，奈何欲杀郎君以求小利。若天地鬼神有知，我见汝灭门。 此儿死后，灵庆常见儿骑大宁毛狗戏如平常，经年馀，斗场忽见一狗走入其家，遇灵庆于庭噬杀之，少时妻子皆没。此狗即袁郎所常骑者也。
齐永明元年，武帝诏曰： 袁粲、刘彦节并与先朝同奖宋室，沈攸之于景和之世特有乃心，虽末节不终，而始诚可录。岁月弥往，宜沾优隆。 于是并命改葬。
粲省事莫嗣祖，粲常所委信，与刘彦节等宣密谋。至是齐高帝问曰： 汝知袁粲谋逆，何不啓？ 嗣祖曰： 小人无识，曲蒙袁公厚恩，实不仰负，今日就死分甘。官若赐性命,亦不忍背粲而独生也。 戴僧静劝杀之。帝曰： 彼各爲其主。 遂赦焉，用爲省事。历朝所赏。梁豫章王直新出合，中旨用嗣祖爲师。
彖字伟才，顗弟觊之子也。觊好学美才，早有清誉，仕宋位武陵内史。彖少有风气，善属文及谈玄，举秀才，历诸王府参军，不就。觊临终与兄顗书曰： 史公才识可喜，足懋先基矣。 史公，彖小字也。及顗见诛，宋明帝投尸江中，不许敛葬。彖与旧奴一人，微服求尸，四十馀日乃得，密瘗石头后冈，身自负土。怀其文集，未尝离身。明帝崩后，乃改葬顗。从叔司徒粲、祖舅征西将军蔡兴宗并器之。
仕宋爲齐高帝太傅相国主簿，秘书丞。仕齐爲中书郎，兼太子中庶子。又以中书郎兼御史中丞。坐弹谢超宗简奏依违，免官。后拜庐陵王谘议。时南郡江陵县人苟蒋之弟胡之妇爲曾口寺沙门所淫，夜入苟家，蒋之杀沙门，爲官司所检，蒋之列家门秽行，欲告则耻，欲忍则不可，实己所杀，胡之列又如此，兄弟争死。江陵令宗躬啓州，荆州刺史庐江王求博议。彖曰： 夫迅寒急节，乃见松筠之操，危机迥构，方识贞孤之风。窃以蒋之、胡之杀人，原心非暴，辩谳之日，友于让生，事怜左右，义哀行路。昔文举引谤，获漏疏网，蒋之心迹，同符古人，若陷以深刑，实伤爲善。 由是蒋之兄弟免死。
累迁太子中庶子，出爲冠军将军，监吴兴郡事。彖性刚固以微言忤武帝，又薄王晏爲人，晏请交不答。武帝在便殿用金柄刀子翦瓜，晏在侧曰： 外闻有金刀之言，恐不宜用此物。 帝穷问所以，晏曰： 袁彖爲臣说之。 上衔怒良久。彖到郡，坐过用禄钱，免官付东冶。彖妹爲竟陵王子良妃，子良世子昭胄时年八岁，见武帝而形容惨悴，帝问其故，昭胄流涕曰： 臣舅负罪，今在尚方，臣母悲泣不食已积日，臣所以不宁。 帝曰： 特爲儿赦之。 既而帝游孙陵，望东冶，曰： 冶中有一好贵囚。 数日，与朝臣幸冶，履行库藏，因宴饮，赐囚徒酒肉，敕见彖与语，明日释之。后爲侍中。彖充腴异衆，每从射雉郊野，数人推扶，乃能徒步。幼而母卒，养于伯母王氏，事之如亲，闺门孝义。隆昌元年卒，諡靖子。
彖宗人廓之，字思度，宏之曾孙也。父景隽，宋世爲淮南太守，以非罪见诛。廓之终身不听音乐，布衣蔬食，足不出门，示不臣于宋，时人以比晋之王裒。顔延之见其幼时，叹曰： 有子如袁廓足矣。 齐国建，方出仕,稍至殿中郎，王俭、柳世隆倾心待之。爲太子洗马。于时何间亦称才子，爲文惠太子作杨畔歌，辞甚侧丽，太子甚悦。廓之谏曰： 夫杨畔者，既非典雅，而声甚哀思，殿下当降意箫韶，奈何听亡国之响。 太子改容谢之。
昂字千里，雍州刺史顗之子也，顗败，藏于沙门。沙门将以出关，关吏疑非常人，沙门杖而语之，遂免。或云：顗败时，昂年五岁，乳媪携抱匿于庐山，州郡于野求之，于乳媪匿所见一彪，因去，遂免。会赦得出，犹徙晋安。在南唯勤学，至元徽中听还，时年十五。初顗败传首建邺，藏于武库，以漆题顗名以爲志，至是始还之。昂号恸呕血，绝而复苏，以泪洗所题漆字皆灭，人以爲孝感。葬讫，更制服庐于墓次，从兄彖常抚视抑譬之。
昂容质修伟，冠绝人伦，以父亡不以理，终身不听音乐。后与彖同见从叔司徒粲，粲谓彖曰： 昂幼孤而能至此，故知名器自有所在。 仕齐爲王俭镇军府功曹史。俭后爲丹阳尹，于后堂独引见昂，指北堂谓曰： 卿必居此。 累迁黄门郎。
昂本名千里，齐永明中，武帝谓曰： 昂昂千里之驹，在卿有之。今改卿名爲昂，即字千里。 后爲卫军武陵王长史。丁母忧，哀毁过礼，服未除而从兄彖卒。昂幼孤，爲彖所养，乃制期服。人有怪而问之，昂致书以喻之曰：
窃闻礼由恩断，服以情申，故小功他邦，加制一等，同爨有缌，明之典籍。孤子夙以不天，幼倾干荫，资敬未奉，过庭莫承，藐藐冲年，未达朱紫。从兄提养训教，示以义方，每假其谈价，虚其声誉，得及人次，实亦有由。兼开拓房宇，处以华旷，同财共有，恣其取足，尔来三十馀年。怜爱之至，言无异色，姊妹孤侄，成就一时。笃念之深，在终弥固，此恩此爱，毕壤不追。既情若同生，而服爲诸从，言心即事，实未忍安。昔马棱与从弟毅同居，毅亡，棱爲心服三年。由也之不除丧，亦缘情而致制。虽识不及古，诚怀感慕。常愿千秋之后，从服期齐；不图门衰祸集，一旦草土，残息复罹今酷。寻惟恸绝，弥剧弥深。今以馀喘，欲遂素志，庶寄其罔慕之痛，少伸无已之情。虽礼无明据，乃事有先例，率迷而至，必欲行之。临纸哽咽，言不识次。
后爲御史中丞。时尚书令王晏弟诩爲广州，多纳赇货，昂依事劾奏，不惮权家，当时号爲正直。
初，昂爲洗马，明帝爲领军，钦昂风素，频降驾焉。及践阼，奏事多留与语，谓曰： 我昔以卿有美名，亲经相诣。 昂答曰： 陛下在田之日，遂蒙三顾草庐。 帝甚悦。寻出爲豫章内史，丁所生母忧去职。以丧还，江路风潮暴骇，昂乃缚衣着柩，誓同沈溺。及风止，馀船皆没，唯昂船获全，咸谓精诚所致。葬讫，起爲吴兴太守。
永元末，梁武帝起兵，州郡望风皆降，昂独拒境。帝手书喻之曰：
夫祸福无门，兴亡有数，天之所弃，人孰能匡。机来不再，图之宜早。顷藉听道路，承欲狼顾一隅，既未喻雅怀，聊申往意。独夫狂悖，振古未闻，穷凶极虐，岁月滋甚。天未绝齐，圣明啓运，亿兆有赖，百姓来苏。吾荷任前驱，扫除京邑，屠溃之期，当不云远。兼荧惑出端门，太白入氐室，天文表于上，人事符于下，不谋同契，实在兹辰。且范岫、申胄久荐诚款，各率所守，仍爲掎角；而足下欲以区区之郡，御堂堂之师，根本既倾，枝叶安附？今竭力昏主，未足爲忠，家门屠灭，非所谓孝。忠孝俱尽，将欲何依，去就之宜，幸加详择。昂答曰：
都史至辱诲，承藉以衆论，谓仆有勤王之举，兼蒙诮责，独无送款。循复严旨，若临万仞。三吴内地，非用兵之所，况以偏隅一郡，何能爲役？近奉敕，以此境多虞，见使安慰。自承麾旆届止，莫不膝袒军门，唯仆一人敢后至者，正以自揆庸素，文武无施，直是陈国贱男子耳。虽欲献心，不增大军之勇，置其愚默，甯沮衆帅之威。幸藉将军含弘之大，可得从容以礼。窃以一飧微施，尚复投殒；况食人之禄，而顿忘一旦，非唯物议不可，亦恐明公鄙之。
建康城平，昂举哀恸哭。时帝使豫州刺史李元履巡抚东土，敕元履曰： 袁昂道素之门，世有忠节，天下须共容之，勿以兵威陵辱。 元履至宣旨，昂亦不请降，开门彻备而已。及至，帝亦不问其过。
天监二年，以爲后军临川王参军事。昂啓谢曰：
恩隆绝望之辰，庆集冥心之日，焰灰非喻，荑枯未拟。抠衣聚足，颠狈不胜。臣遍历三坟，备详六典，巡校赏罚之科，洞检生死之律，莫不严五辟于明君之朝，峻三章于圣主之日。是以涂山始会，致防风之诛，酆邑方构，有崇侯之伐。未有缓宪于斮戮之人，赊刑于耐罪之族，出万死入一生如臣者也。推恩及罪，在臣实大，披心沥血，敢乞言之。
臣东国贱人，学行何取，既殊鸣雁直木，固无结绶弹冠，徒藉羽仪，易农就仕。往年滥职，守秩东隅，仰属龚行，风驱电掩，当其时也，负鼎图者日至，执玉帛者相望；独在愚臣，顿昏大义，徇鸿毛之轻，忘同德之重。但三吴险薄，五湖交通，屡起田儋之变，每惧殷通之祸，空慕君鱼保境，遂失师涓抱器。后至者斩，臣甘斯戮，明刑徇衆，谁曰不然。幸因约法之弘，承解网之宥，犹当降等薪粲，遂乃顿释钳赭。敛骨吹魂，还编黔庶，濯疵荡秽，入楚游陈，天波既洗，云油遽沐。古人有言：非死之难，处死之难。臣之所荷，旷古不书，臣之所死，未知何地。武帝答曰： 朕遗射鈎，卿无自外。 
寻爲侍中，迁吏部尚书。帝谓曰： 齐明帝用卿爲黑头尚书，我用卿爲白头尚书，良以多愧。 对曰： 臣生四十七年于兹矣，四十以前，臣之自有，七年以后，陛下所养。七岁尚书，未爲晚达。 帝曰： 士固不妄有名。 
十五年，爲尚书左仆射，寻爲尚书令。时仆射徐勉势倾天下，在昂处宴，宾主甚欢。勉求昂出内人传杯，昂良久不出，勉苦求之。昂不获已，命出五六人，始至斋合，昂谓勉曰： 我无少年，老妪并是儿母，非王妃母，便是主大家，今令问讯卿。 勉闻大惊求止，方知昂爲贵。
昂在朝謇谔，世号宗臣。昭明太子薨，立晋安王纲爲皇太子，昂独表言宜立昭明长息欢爲皇太孙。虽不见用，擅声朝野。自是告老乞骸骨，不干时务。
昂雅有人鉴，游处不杂，入其门者号登龙门。大通中，位司空，大同六年，薨，时年八十。诏即日举哀。初，昂临终遗疏不受赠諡，敕诸子不得言上行状及立铭志，凡有所须，悉皆停省。因复曰： 吾释褐从仕，不期富贵，但官序不失等伦，衣食粗知荣辱，以此阖棺，无惭乡里。往忝吴兴，属在昏明之际，既闇于前觉，无诚于圣朝，不识天命，甘贻显戮，幸遇殊恩，得全门户。自念负罪私门，阶荣望绝，保存性命，以爲幸甚，不谓叨窃宠灵，一至于此。常欲竭诚酬报，申吾乃心，所以朝廷每兴师北伐，吾辄啓求行。誓之丹款，实非矫言。既庸懦无施，皆不蒙许，虽欲罄命，其议莫从。今日瞑目，毕恨泉壤，圣朝遵古，如吾名品，或有追远之恩，脱有赠官，慎勿祗奉。 诸子累表陈奏，诏不许，諡曰穆正公。有集二十卷。
初，昂之归梁，有马仙琕者亦以义烈称。
仙琕字灵馥，扶风郿人。父伯鸾，宋冠军司马。仙琕少以果敢闻，父忧毁瘠过礼，负土成坟，手植松柏。仕齐位豫州刺史。
梁武起兵，使其故人姚仲宾说之，仙琕先爲设酒，乃斩于军门以徇。帝又遣其族叔怀远说之，仙琕曰： 大义灭亲。 又命斩之。怀远号泣，军中爲请乃免。
武帝至新林，仙琕犹于江西日抄运漕。建康城平，仙琕举哀谓衆曰： 我受人任寄，义不容降，今衆寡不侔，势必屠灭。公等虽无二心，其如亲老何。我爲忠臣，君爲孝子，各尽其道，不亦可乎。 于是悉遣城内兵出降，余壮士数十，闭门独守。俄而兵入，围之数十重。仙琕令士皆持满，兵不敢近。日晚乃投弓曰： 诸君但来见取，我义不降。 乃槛送建康，至石头而脱之。帝使待袁昂至俱入，曰： 使天下见二义士。 帝劳之曰： 射鈎斩驱，昔人弗忌，卿勿以戮使断运苟自嫌绝也。 谢曰： 小人如失主犬，后主饲之，便复爲用。 帝笑而美之。俄而母卒，帝知其贫，赙给甚厚。仙琕号泣谓弟仲艾曰： 蒙大造之恩，未获上报，今复荷殊泽，当与尔以心力自效耳。 
天监四年，师侵魏，仙琕每战，恒冠三军，与诸将论议，口未尝言功。人问其故，仙琕曰： 大丈夫爲时所知，当进不求名，退不逃罪，乃平生愿也，何功可论？ 爲南义阳太守，累破山蛮，郡境清谧。以功封浛洭县伯。迁司州刺史，进号贞威将军。
魏豫州人白早生使以悬瓠来降，武帝使仙琕赴之，又遣直合将军武会超、马广率衆爲援。仙琕进顿楚王城，遣副将齐苟儿助守悬瓠。魏中山王英攻悬瓠，执齐苟儿，进禽马广送洛阳，仙琕不能救。会超等亦相次退散，魏军进据三关，仙琕坐征还爲云骑将军。
十年，朐山人杀琅邪太守刘晰，以城降魏，诏假仙琕节讨之。魏徐州刺史卢昶以衆十余万赴焉，仙琕累战破走之。进爵爲侯，迁豫州刺史，加都督。
仙琕自爲将及居州郡，能与士卒同劳逸，身衣不过布帛，所居无帏幕衾屏，行则饮食与冢养最下者同。其在边境，常单身潜入敌境，伺知壁垒村落险要处所，攻战多克捷，士卒亦甘心爲用，帝雅爱仗之。卒于州，赠左卫将军，諡曰刚。初，仙琕幼名仙婢，及长以婢名不典，乃以玉代女云。子岩夫嗣。
昂子君正字世忠，少聪敏。年数岁，父疾，昼夜不眠，专侍左右。家人劝令暂卧，答曰： 官既未差，眠亦不安。 历位太子庶子。
君正美风仪，善自居处，以贵公子早得时誉。爲豫章内史。性不信巫邪，有师万世荣称道术，爲一郡巫长。君正在郡小疾，主簿熊岳荐之。师云： 须疾者衣爲信命。 君正以所着襦与之，事竟取襦，云 神将送与北斗君 。君正使检诸身，于衣里获之，以爲乱政，即刑于市而焚神，一郡无敢行巫。
迁吴郡太守。侯景乱，率数百人随邵陵王纶赴援，及台城陷，还郡。君正当官莅事有名称，而蓄聚财産，服玩靡丽。贼遣张太墨攻之，新城戍主戴僧易劝令拒守，己以戍兵自外击之，君正不能决。吴人陆映公等惧不济，贼种族其家，劝之迎贼。君正性怯懦，乃送米及牛酒郊迎贼，贼掠夺其财物子女，因是感疾卒。子枢。
枢字践言，美容仪，性沈静，好学，手不释卷。家本显贵，赀産充积，而枢独处率素，傍无交往，非公事未尝出游，荣利之怀淡如也。
侯景之乱，枢往吴郡省父疾，丁父忧。时四方扰乱，人求苟免，枢居丧以至孝闻。王僧辩平侯景，镇建邺，衣冠争往造请，枢杜门静居，不求闻达。
绍泰中，历吏部尚书、吴兴郡太守。陈永定中，征爲侍中，掌选。迁都官尚书，掌选如故。
枢博学，明悉旧章。初，陈武帝长女永嗣公主，先适陈留太守钱蒇，生子岊，主及岊并卒于梁时。武帝受命，唯主追封。
至是将葬，尚书请议加蒇驸马都尉，并赠岊官。枢议曰：
昔王姬下嫁，必适诸侯。同姓爲主，闻于公羊之说；车服不系，显于诗人之篇。汉氏初兴，列侯尚主，自斯以后，降嫔素族。驸马都尉，置由汉武，或以假诸功臣，或以加于戚属。是以魏曹植表驸马、奉车取爲一号。齐职仪曰： 凡尚公主，必拜驸马都尉，魏、晋以来，因爲瞻准。 盖以王姬之重，庶姓之轻，若不加其等级，宁可合卺而酳。所以假驸马之位，乃崇于皇女也。今公主早薨，伉俪已绝，既无礼数致疑，何须驸马之授。案杜预尚晋宣帝第二女，晋武践阼而主已亡，泰始中追赠公主，元凯无复驸马之号。梁文帝女新安穆公主早薨，天监初，王氏无追拜之事。远近二例，足以校明，无劳此授。今宜追赠亭侯。时议以爲当。
天嘉三年，爲吏部尚书，领丹阳尹。以葬父拜表自解，诏令葬讫停宅视郡事，服阕还职。时仆射到仲举虽参掌选事，铨衡汲引，并出于枢，举荐多会上旨。谨慎周密，清白自居，文武职司，鲜有游其门者。废帝即位，迁尚书左仆射，卒，諡曰简懿。有集十卷行于世。弟宪。
宪字德章，幼聪敏好学，有雅量。梁武帝修建庠序，别开五馆，其一馆在宪宅西，宪常招引诸生与之谈论，新义出人意表，同辈咸嗟服焉。
大同八年，武帝撰孔子正言章句，诏下国学宣制旨义。宪时年十四，被召爲正言生，祭酒到溉目送之，爱其神采。国子博士周弘正谓宪父君正曰： 贤子今兹欲策试不？ 君正曰： 未敢令试。 居数日，君正遣门客岑文豪与宪候弘正。会弘正将升讲坐，弟子异集，乃延宪入室，授以麈尾，令宪竖义。时谢岐、何妥在坐，弘正谓曰： 二贤虽穷奥赜，得无惮此后生邪？ 何、谢乃递起义端，深极理致，宪与往复数番，酬对闲敏。弘正谓妥曰： 恣卿所问，勿以童幼期之。 时观者重遝，宪神色自若，辩论有馀，弘正亦起数难，终不能屈。因告文豪曰： 卿还谘袁吴郡，此郎已堪见代博士矣。 时生徒对策，多行贿赂，文豪请具束修。君正曰： 我岂能用钱爲儿买第邪？ 学司衔之。及宪试，争起剧难，宪随问抗答，剖析如流。到溉顾宪曰： 袁君正其有后矣。 及君正将之吴郡，溉祖道于征虏亭，谓君正曰： 昨策生，萧敏孙、徐孝克非不解义，至于风神器局，去贤子远矣。 寻举高第，以贵公子选尚南沙公主，即梁简文帝女也。
大同元年，释褐秘书郎，迁太子舍人。侯景寇逆，宪东之吴郡。寻丁父忧，哀毁过礼。陈武帝作相，除司徒户曹，初谒，遂抗礼长揖。中书令王劢谓宪曰： 卿何矫衆，不拜录公？ 宪曰： 于理不应致拜。 卫尉赵知礼曰： 袁生举止详中，故有陈、汝之风。 
陈受命，授中书侍郎，兼散骑常侍，与黄门郎王瑜使齐，数年不遣，天嘉初乃还。
太建三年，累迁御史中丞，羽林监。时豫章王叔英不奉法度，逼取人马，宪依事劾奏，免叔英。自是朝野严惮。
宪详练朝章，尤明听断，至有狱情未尽而有司具法者，即伺闲爲帝言之，所申理甚衆。尝陪宴承香合，宾退后，宣帝留宪与卫尉樊俊徙席山亭，谈宴终日。帝谓俊曰： 袁家故爲有人。 其见重如此。
自侍中迁吴郡太守，以父任固辞，改授南康内史。迁吏部尚书。宪以久居清显，累表自求解任，帝曰： 诸人在职，屡有谤书，卿处事已多，可谓清白，别相甄录，且勿致辞。 
迁右仆射，参掌选事。先是宪长兄枢爲左仆射，至是宪爲右仆射，台省目枢爲大仆射，宪爲小仆射，朝廷荣之。
及宣帝不豫，宪与吏部尚书毛喜俱受顾命。始兴王叔陵之肆逆也，宪指麾部分，预有力焉。后主被创病笃，执宪手曰： 我儿尚幼，后事委卿。 宪曰： 群情喁喁，冀圣躬康复，后事之委，未敢奉诏。 
以功封建安县伯，领太子中庶子。寻除侍中、太子詹事。及太子加元服，行释奠礼，宪表请解职，不许，寻给扶二人。皇太子颇不率典训，宪手表陈谏十条，皆援引古今，言辞切直。太子虽外示容纳，心无悛改。后主欲立宠姬张贵妃子始安王爲嗣，尝从容言之，吏部尚书蔡征顺旨称赞，宪厉色折之曰： 皇太子国家储副,亿兆宅心，卿是何人，轻言废立。 然是夏竟废太子爲吴兴王。后主知宪有规谏之事，叹曰： 袁德章实骨鲠臣。 即日诏爲尚书仆射。
祯明三年，隋军来伐，隋将贺若弼进烧宫城北掖门，兵卫皆散走，朝士各藏，唯宪侍左右。后主谓曰： 我从来待卿不先馀人，今日见卿，可谓岁寒知松柏后凋也。非唯由我无德，亦是江东衣冠道尽。 后主将避匿，宪正色曰： 北兵之入，必无所犯，大事如此，陛下安之？臣愿陛下依梁武见侯景故事以待之。 不从，因下榻驰去。宪从出后堂景阳殿，后主投井中，宪拜哭而出。
及至长安，隋文帝嘉其雅操，下诏以爲江表称首，授开府仪同三司、昌州刺史。开皇十四年，授晋王广府长史。十八年，卒，时年七十，赠大将军、安成郡公，諡曰简。
长子承家，仕隋至秘书丞、国子司业。君正弟敬。
敬字子恭，纯素有风格。幼便笃学，老而无倦。仕梁位太子中舍人。魏克江陵，流寓岭表。陈武帝受禅，敬在广州依欧阳頠。頠卒，其子纥据州，将有异志，敬累谏不从。
宣帝即位，遣章昭达讨纥，纥将败，恨不纳敬言。朝廷义之，征爲太子中庶子。历左户、都官二尚书，太常卿，散骑常侍，金紫光禄大夫，加特进。至德三年，卒，諡靖德子。子元友嗣。敬弟泌。
泌字文洋，清正有干局，容体魁岸，志行修谨。仕梁历诸王府佐。
侯景之乱，泌兄君正爲吴郡太守，梁简文帝在东宫，板泌爲东宫领直，令往吴中，召募士卒。及景围台城，泌率所领赴援。城陷，依鄱阳嗣王范。范卒，泌降景。景平，王僧辩表泌爲富春太守，兼丹阳尹。贞阳侯明僭位，以爲侍中，使于齐。
陈武帝受禅，泌自齐从梁永嘉王庄往王琳所。及庄称尊号，以泌爲侍中、丞相长史。琳败，衆皆散，唯泌轻舟送达于北境，属庄于御史中丞刘仲威，然后拜辞归陈请罪，文帝深义之。
累迁通直散骑常侍，兼侍中，聘周。及宣帝入辅，以泌爲司徒左长史，卒于官。临终戒其子芳华曰： 吾于朝廷素无功绩，瞑目之后，敛手足旋葬，无得受赠諡。 其子述泌遗意，朝廷不许，赠金紫光禄大夫，諡曰质。
论曰：天长地久，四时代谢，灵化悠远，生不再来，所以据洪图而轻天下，吝寸阴而贱尺璧。夫义重于生，空传前诰，投躯徇主，罕遇其人。观夫宋、齐以还，袁门世蹈忠义，固知风霜之概、松筠其性乎。若无阳源之节，丹青夫何取贵。顗虽末路披猖，原心有本。彖之出处所蹈，实懋家风。粲执履之迹，近乎仁勇，古人所谓疾风劲草，岂此之谓乎？昔王经峻节，既被旌于晋世，粲之贞固，亦改葬于齐朝，其激厉之方，异代同符者矣。昂命属崩离，身逢危季，虽独夫丧德，臣节无改。拒梁武之命，义烈存焉，隆从兄之服，悌心高已。既而抗言储嗣，无忘直道，辞荣身后，有心黜殡。自初及末，无亏风范，从微至着，皆爲称职，盖一代之名公也。枢风格峻整，宪仁义率由，韩子称 人臣委质，心无有二 ，宪弗渝岁暮，良可称云。敬、泌立履之地，亦不爲替矣。
