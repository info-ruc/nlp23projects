王茂曹景宗席阐文夏侯详吉士瞻蔡道恭杨公则
邓元起张惠绍冯道根康绚昌义之
王茂字休连，一字茂先，太原祁人也。祖深，北中郎司马。父天生，宋末爲列将，克司徒袁粲，以勋历位郡守，封上黄县男。
茂年数岁，爲大父深所异，常曰： 此吾家千里驹，成门户者必此儿也。 及长，好读兵书，究其大指。性隐不交游，身长八尺，洁白美容仪。齐武帝布衣时尝见之，叹曰： 王茂先年少堂堂如此，必爲公辅。 
后爲台郎，累年不调。亦知齐之将亡，求爲边职。久之，爲雍州长史、襄阳太守。梁武便以王佐许之，事无大小皆询焉。人或谮茂反，帝弗之信。谮者骤言之，遣视其甲矟，则虫网焉，乃诛言者。或云茂与帝不睦，帝诸腹心并劝除之。而茂少有骁名，帝又惜其用，曰： 将举大事，便害健将，此非上策。 乃令腹心郑绍叔往候之。遇其卧，因问疾。茂曰： 我病可耳。 绍叔曰： 都下杀害日甚，使君家门涂炭，今欲起义，长史那犹卧。 茂因掷枕起，即袴褶随绍叔入见。武帝大喜，下床迎，因结兄弟，被推赤心，遂得尽力。
发雍部，遣茂爲前驱。郢、鲁既平，从武帝东下爲军锋。师次秣陵，东昏遣大将王珍国盛兵朱雀门，衆号二十万。及战，梁武军引却，茂下马单刀直前，外甥韦欣庆勇力绝人，执铁缠矟翼茂而进，故大破之。茂勋第一，欣庆力也。建康城平，以茂爲护军将军，迁侍中、领军将军。时东昏妃潘玉儿有国色，武帝将留之，以问茂。茂曰： 亡齐者此物，留之恐贻外议。 帝乃出之。军主田安啓求爲妇，玉儿泣曰： 昔者见遇时主，今岂下匹非类。死而后已，义不受辱。 及见缢，洁美如生。舆出，尉吏俱行非礼。乃以馀妃赐茂，亦潘之亚也。
群盗之烧神兽门，茂率所领应赴，爲盗所射。茂跃马而进，群盗反走。茂以不能式遏奸盗，自表解职，优诏不许。加镇军将军，封望蔡县公。
是岁，江州刺史陈伯之叛，茂出爲江州刺史，南讨之。伯之奔魏。时九江新经军寇，茂务农省役，百姓安之。四年，魏攻汉中，茂受诏西御，魏乃班师。历位侍中，中卫将军，太子詹事，车骑将军，开府仪同三司，丹阳尹。时天下无事，武帝方敦文雅，茂心颇怏怏，侍宴醉后，每见言色。武帝宥而不责。进位司空。
茂性宽厚，居官虽无美誉，亦爲吏人所安。居处方正，在一室衣冠俨然，虽仆妾莫见其惰容。姿表瑰丽，须眉如画，爲衆所瞻望。徙骠骑将军、开府同三司之仪、江州刺史。在州不取奉，狱无滞囚，居处被服，同于儒者。薨于州。武帝甚悼惜之，诏赠太尉，諡曰忠烈公。
初，茂以元勋，武帝赐锺磬之乐。茂在州，梦锺磬在格，无故自堕，心恶之。及觉，命奏乐，既成列，锺磬在格，果无故编皆绝堕地。茂谓长史江诠曰： 此乐，天子所以惠劳臣也。乐既极矣，能无忧乎。 俄而病卒。
子贞秀嗣，以居忧无礼，爲有司所奏，徙越州，后诏留广州。与魏降人杜景欲袭州城，刺史萧昂斩之。
曹景宗字子震，新野人也。父欣之，仕宋位徐州刺史。
景宗幼善骑射，好畋猎，常与少年数十人泽中逐獐鹿，每衆骑赴鹿，鹿马相乱，景宗于衆中射之，人皆惧中马足，鹿应弦辄毙，以此爲乐。未弱冠，欣之于新野遣出州，以匹马将数人，于中路卒逢蛮贼数百围之。景宗带百馀箭，每箭杀蛮，蛮遂散走。因以胆勇闻。颇爱史书，每读穰苴、乐毅传，辄放卷叹息曰： 丈夫当如是！ 少与州里张道门善，道门，车骑将军敬儿少子也，爲武陵太守。敬儿诛，道门于郡伏法，亲属故吏莫敢收。景宗自襄阳遣船到武陵，收其尸，迎还殡葬。乡里以此义之。
仕齐以军功累加游击将军。建武四年，随太尉陈显达北围马圈，以奇兵二千破魏援中山王英四万人。及克马圈，显达论功，以景宗爲后。景宗退无怨言。魏孝文率衆大至，显达宵奔，景宗导入山道，故显达父子获全。
梁武爲雍州刺史，景宗深自结附，数请帝临其宅。时天下方乱，帝亦厚加意焉，表爲竟陵太守。及帝起兵，景宗聚衆并率五服内子弟三百人从军，遣亲人杜思冲劝先迎南康王于襄阳即位，武帝不从。及至竟陵，以景宗爲军锋。道次江宁，东昏将李居士以重兵镇新亭，景宗被甲驰战，居士弃甲奔走，景宗皆获之。又与王茂、吕僧珍掎角，破王珍国于大航。景宗军士皆桀黠无赖，御道左右莫非富室，抄掠财物，略夺子女，景宗不能禁。及武帝入顿西城，严申号令，然后稍息。城平，封湘西县侯，除郢州刺史，加都督。天监元年，改封竟陵县侯。景宗在州，鬻货聚敛，于城南起宅，长堤以东，夏口以北，开街列门，东西数里。而部曲残横，人颇厌之。
二年十月，魏攻司州，围刺史蔡道恭。城中负板而汲，景宗望关门不出，但耀军游猎而已。及司州城陷，爲御史中丞任昉所奏。帝以功臣不问，征爲右卫将军。
五年，魏中山王英攻锺离，围徐州刺史昌义之，武帝诏景宗督衆军援义之，豫州刺史韦叡亦援焉，而受景宗节度。诏景宗顿道人洲，待衆军齐集俱进。景宗欲专其功，乃违敕而进，遇暴风卒起，颇有沈溺，复还守先顿。帝闻之曰： 此所以破贼也。景宗不进，盖天意乎。若孤军独往，城不时立，必见狼狈。今得待衆军同进，始可大捷矣。 及韦叡至，与景宗进顿邵阳洲，立垒与魏城相去百余步。魏连战不能却，伤杀者十二三，自是魏军不敢逼。景宗等器甲精新，魏人望而夺气。魏将杨大眼对桥北岸立城，以通粮运。每牧人过岸伐刍藳，皆爲大眼所略。景宗乃募勇敢士千馀人，径度大眼城南数里筑垒，亲自举筑。大眼来攻，景宗破之，因得垒成。使别将赵草守之，因谓爲赵草城。是后恣刍牧马。大眼遣抄掠，辄爲赵草所获。
先是，诏景宗等预装高舰，使与魏桥等，爲火攻计。令景宗与叡各攻一桥。叡攻其南，景宗攻其北。六年三月，因春水生，淮水暴长六七尺。叡遣所督将冯道根、李文钊、裴邃、韦寂等乘舰登岸，击魏洲上军尽殪。景宗使衆军复鼓噪乱登诸城，呼声震天地，大眼于西岸烧营，英自东岸弃城走，诸垒相次土崩，悉弃其器甲，争投水死，淮水爲之不流。景宗命军主马广蹑大眼至濊水上四十馀里，伏尸相枕。义之出逐英至洛口，英以匹马入梁城，缘淮百馀里尸骸相藉。虏五万馀人，收其军粮器械山积，牛马驴骡不可称计。景宗乃搜所得生口万余人，马千匹，遣献捷。
先是旱甚，诏祈蒋帝神求雨，十旬不降。帝怒，命载荻欲焚蒋庙并神影。尔日开朗，欲起火，当神上忽有云如伞，倏忽骤雨如写，台中宫殿皆自振动。帝惧，驰诏追停，少时还静。自此帝畏信遂深。自践阼以来，未尝躬自到庙，于是备法驾将朝臣修谒。是时，魏军攻围锺离，蒋帝神报敕，必许扶助。既而无雨水长，遂挫敌人，亦神之力焉。凯旋之后，庙中人马脚尽有泥湿，当时并目睹焉。
景宗振旅凯入，帝于华光殿宴饮连句，令左仆射沈约赋韵。景宗不得韵，意色不平，啓求赋诗。帝曰： 卿伎能甚多，人才英拔，何必止在一诗。 景宗已醉，求作不已，诏令约赋韵。时韵已尽，唯馀竞病二字。景宗便操笔，斯须而成，其辞曰： 去时儿女悲，归来笳鼓竞。借问行路人，何如霍去病。 帝叹不已。约及朝贤惊嗟竟日，诏令上左史。于是进爵爲公，拜侍中、领军将军。
景宗爲人自恃尚胜，每作书字，有不解，不以问人，皆以意造，虽公卿无所推；唯以韦叡年长，且州里胜流，特相敬重，同宴御筵，亦曲躬谦逊。武帝以此嘉之。
景宗好内，妓妾至数百，穷极锦绣。性躁动，不能沈默。出行常欲褰车帷幔，左右辄谏以位望隆重，人所具瞻，不宜然。景宗谓所亲曰： 我昔在乡里，骑快马如龙，与年少辈数十骑，拓弓弦作礔雳声，箭如饿鸱叫，平泽中逐獐，数肋射之，渴饮其血，饥食其脯，甜如甘露浆。觉耳后生风，鼻头出火，此乐使人忘死，不知老之将至。今来扬州作贵人，动转不得。路行开车幔，小人辄言不可。闭置车中，如三日新妇，此邑邑使人气尽。 爲人嗜酒好乐，腊月于宅中使人作邪呼逐除，遍往人家乞酒食。本以爲戏，而部下多剽轻，因弄人妇女，夺人财货。帝颇知之，景宗惧乃止。
帝数宴见功臣，共道故旧。景宗酒后谬妄，或误称下官。帝故纵之，以爲笑乐。后爲江州刺史，赴任卒于道。赠雍州刺史、开府仪同三司，諡曰壮。子皎嗣。
景宗齐永元初任竟陵郡，其第九弟义宗年少，未有位宦，居在雍州。既方伯之弟，又是豪强之门。市边富人姓向以见钱百万欲埤义宗，以妹适之。义宗遣人送书竟陵谘景宗，景宗题书后答曰： 买犹未得，云何已卖。 义宗贪镪遂成。后随武帝西下，历位梁、秦二州刺史。向家兄弟凭附曹氏，位登列卿。后义宗爲都督，征穰城，军败，见获于魏，卒。
席阐文，安定临泾人也。孤贫，涉猎书史。齐初，爲雍州刺史萧赤斧中兵参军，由是与其子颖胄善。复历西中郎中兵参军，领城局。梁武帝之将起兵，阐文劝颖胄同焉，仍遣客田祖恭私报帝，并献银装刀，帝报以金如意。
和帝称尊号，爲卫尉卿。颖胄暴卒，州府骚扰，阐文以和帝幼弱，中流任重，时始兴王憺留镇雍部，乃与西朝群臣迎憺总州事，故赖以宁辑。
帝受禅，除都官尚书，封山阳伯，出爲东阳太守。在郡有能名。冬至，悉放狱中囚，依期而至。改封湘西侯。卒官，諡曰威。夏侯详字叔业，谯郡谯人也。年十六遭父艰，居丧哀毁，三年庐于墓侧。尝有三足雀来集其庐户，衆咸异焉。
仕宋爲新汲令，政有异绩。豫州刺史段佛荣班下境内，爲属城表。转中从事史，仍迁别驾。历事八将，州部称之。
齐明帝爲刺史，雅相器遇。及辅政，引详及裴叔业日夜与语，详辄不酬。帝以问叔业，叔业以告详。详曰： 不爲福始，不爲祸先。 由此微有忤。出爲征虏长史、义阳太守。
及南康王爲荆州，详爲西中郎司马、新兴太守。梁武帝起兵，长史萧颖胄同创大举，虑详不同，以告柳忱。忱曰： 易耳。近详求昏未之许，令成昏而告之，不忧立异。 于是以女适其子夔。大事方建，西台以详爲中领军，加散骑常侍、南郡太守。凡军国大事，颖胄多决于详。顷之颖胄卒，梁武弟始兴王憺留守襄阳，详乃遣使迎憺共参军国。迁侍中、尚书右仆射，寻授荆州刺史，详又固让于憺。
天监元年，征爲侍中、车骑将军，封甯都县侯。详累让，乃更授右光禄大夫，侍中如故，给亲信二十人，改封丰城县公。三年，迁湘州刺史。详善吏事，在州四载，爲百姓所称。州城南临水有峻峰，旧传云 刺史登此山辄代 ，由是历政莫敢至,详于其地起台榭，延僚属，以表损挹之志。后征爲尚书左仆射、金紫光禄大夫，道病卒。上爲素服举哀，赠开府仪同三司，諡曰景。子亶嗣。
亶字世龙，齐永元末，父详爲西中郎南康王司马，随府镇荆州，亶留都下，爲东昏听政主帅。及崔慧景作乱，亶以捍御功，除骁骑将军。及梁武起兵，详与长史萧颖胄协同，密遣迎亶。亶乃齎宣德皇后令，令南康王纂承大统。建邺平，以亶爲尚书吏部郎，俄迁侍中，奉玺于帝。
天监六年，累迁南郡太守。父忧解职，居丧尽礼，庐于墓侧，遗财悉推诸弟。八年，起爲司州刺史，领安陆太守。服阕，袭封丰城县公。居州甚有威惠，爲边人悦服。历都官尚书，迁给事中、右卫将军。累迁吴兴太守。在郡复有惠政，吏人图其像，立碑颂美焉。
普通五年，爲中护军。六年，大举北侵，先遣豫州刺史裴邃帅谯州刺史湛僧智等自南道攻寿阳，未克而邃卒，乃加亶使持节代邃，与魏将河间王琛、临淮王彧等相拒，频战克捷。寻敕班师合肥，须堰成复进。七年夏，淮堰水盛，寿阳城将没，武帝复遣北道军元树帅彭宝孙、陈庆之等稍进。亶帅湛僧智、鱼弘、张澄等通清流涧将入淮、肥。魏军夹肥筑城出亶后，亶与僧智还袭破之。进攻黎浆，贞威将军韦放自北道会焉。两军既合，所向皆降，凡降城五十二，获男女口七万五千人。诏以寿阳依前代置豫州，合肥镇改爲南豫州，以亶爲豫、南豫二州刺史，加都督。寿春久离兵荒，百姓多流散，亶轻刑薄赋，务农省役，顷之人户充复。卒于州镇。帝闻之，即日素服举哀，赠车骑将军，諡曰襄。州人夏侯简等表请爲亶立碑置祠，诏许之。
亶美风仪，宽厚有器量，涉猎文史，能专对。宗人夏侯溢爲衡阳内史，辞日，亶侍御坐，帝谓亶曰： 夏侯溢于卿疏近？ 亶答云： 是臣从弟。 帝知溢于亶已疏，乃曰： 卿伧人，如何不辨族从？ 亶对曰： 臣闻服属易疏，所以不忍言族。 时以爲能。
亶历六郡三州，不爲産业，禄赐所得，随散亲故。性俭率，居处服用充足而已，不事华侈。晚年颇好音乐，有妓妾十数人，并无被服姿容。每有客，常隔帘奏之，时谓帘爲夏侯妓衣。子谊袭封丰城县公。
亶弟夔字季龙，位大匠卿，累迁司州刺史，领安陆太守。帅壮武将军裴之礼、直阁将军任思祖出义阳道，攻平静、穆陵、阴山三关，克之。时谯州刺史湛僧智围东豫州刺史元庆和于广陵，入其郛。魏将元显伯率军赴援，僧智逆击破之。夔自武阳出会僧智，断魏军归路。庆和于内筑栅自固，及夔至遂请降，凡降男女口万馀人。显伯闻之夜遁，衆军追虏二万馀人，斩获不可胜数，由是义阳北道遂与魏绝。及郢州刺史元愿达降，诏改爲北司州，以夔爲刺史，兼督司州，封保城县侯。
中大通六年，爲豫州刺史，加督。豫州积岁连兵，人颇失业，夔乃率军人于苍陵立堰，溉田千馀顷，岁收谷百余万石，以充储备，兼赡贫人，境内赖之。夔兄亶先经此任，至是夔又居焉，兄弟并有恩惠于乡里。百姓歌曰： 我之有州，频得夏侯。前兄后弟，布政优优。 夔在州七年，远近多附之，有部曲万人，马二千匹，并服习精强，爲当时之盛。性奢豪，后房伎妾曳罗绮饰金翠者百数。爱好人士，不以贵位自高，文武宾客常满坐，时亦以此称之。卒于州，諡曰桓。子撰嗣，官至太仆卿。
撰弟譒，少粗险薄行，常停乡里，领其父部曲，爲州助防。刺史贞阳侯明引爲府长史。明被魏囚，复爲侯景长史。景反，譒前驱济江，顿兵士林馆，破邸第及居人富室，子女财货尽略有之。明在州有四妾章、于、王、阮，并有国色。明被魏囚，其妾并还都第，譒至破第纳焉。
鱼弘，襄阳人。身长八尺，白澈美姿容。累从征讨，常爲军锋。历南谯、盱眙、竟陵太守。尝谓人曰： 我爲郡有四尽：水中鱼鼈尽，山中獐鹿尽，田中米谷尽，村里人庶尽。丈夫生如轻尘栖弱草，白驹之过隙。人生但欢乐，富贵在何时。 于是恣意酣赏。侍妾百馀人，不胜金翠，服翫车马，皆穷一时之惊绝。有眠床一张，皆是蹙柏，四面周匝，无一有异，通用银镂金花寿福两重爲脚。
爲湘东王镇西司马，述职西上，道中乏食，缘路采菱，作菱米饭给所部。弘度之所，后人觅一菱不得。又于穷洲之上，捕得数百猕猴，膊以爲脯，以供酒食。比及江陵，资食复振。逢敕迎瑞像，王令送像下都，弘率部曲数百，悉衣锦袍，赫弈满道，颇爲人所慕。涂经夏首，李抗斅其爲人，抗舅元法僧闻之，杖抗三百。后爲新兴、永甯太守，卒官。
吉士瞻字梁容，冯翊莲勺人也。少有志气，不事生业。时征士吴苞见其姿容，劝以经学，因诵鲍照诗云： 竖儒守一经，未足识行藏。 拂衣不顾。年逾四十，忽忽不得志，乃就江陵卜者王先生计禄命，王生曰： 君拥旄杖节非一州，后一年当得戎马大郡。 及梁武起兵，义阳太守王抚之、天门太守王智逊、武陵太守萧强等并不从命，镇军萧颖胄遣士瞻讨平之。齐和帝即位，以爲领军司马。士瞻少时尝于南蛮府中掷博，无褌褰露，爲侪辈所侮。及平鲁休烈军，得绢三万疋，乃作百褌，其外并赐军士，不以入室。以军功，除辅国将军、步兵校尉。建康平，爲巴东相、建平太守。
初，士瞻爲荆府城局参军，浚万人仗库防池，得一金革鈎，隐起镂甚精巧。篆文曰： 锡尔金鈎，且公且侯。 士瞻娶夏侯详兄女，女窃以与详，详喜佩之。及是革命，详果封侯，而士瞻不锡茅土。
天监二年，入爲直合将军，历位秦、梁二州刺史，加都督。后爲太子右卫率，又出爲西阳、武昌二郡太守。在郡清约，家无私积。始士瞻梦得一积鹿皮，从而数之，有十一领。及觉喜曰： 鹿者禄也，吾当居十一禄乎。 自其仕进所莅已九，及除二郡，心恶之，遇疾不肯疗。普通七年卒于郡，赠左卫将军，諡曰胡子。子琨时在戎役，闻问一踊而绝，良久乃苏。不顾军制，辄离所部，遂以孝闻。诏下旌异。
蔡道恭字怀俭，南阳冠军人也。父那，宋益州刺史。
道恭少宽厚有大量，仕齐爲西中郎中兵参军，加辅国将军。梁武帝起兵，萧颖胄以道恭素着威略，专相委任。齐和帝即位，爲右卫将军。出爲司州刺史。梁天监初，论功封汉寿县伯，进号平北将军。
三年，魏围司州，时城中衆不满五千人，食裁半岁。魏军攻之，昼夜不息，乃作大车载土，四面俱前，欲以填堑。道恭堑内列艨艟斗舰以待之。魏人不得进，又潜作伏道以决堑水，道恭载土屯塞之。相持百馀日，前后斩获不可胜计。魏大造梯冲，攻围日急。道恭用四石乌漆大弓射，所中皆洞甲饮羽，一发或贯两人，敌人望弓皆靡。又于城内作土山，多作大矟，长二丈五尺，施长刃，使壮士执以刺魏人。魏军甚惮之，将退。会道恭疾笃，乃呼兄子僧勰、从弟灵恩及将率谓曰： 吾所苦势不能久，汝等当以死固节，无令吾没有遗恨。 又令取所持节授僧勰曰： 禀命出疆，既不得奉以还朝，方欲携之同逝。可与棺柩相随。 衆皆流涕。其年五月卒。魏知道恭死，攻之转急。先是，朝廷遣郢州刺史曹景宗赴援，景宗不前。至八月，城内粮尽，魏克之。赠镇西将军，并寻购丧榇。八年，魏许还道恭丧，其家以女乐易之。葬襄阳。传国至孙固，早卒，国除。杨公则字君翼，天水西县人也。父仲怀，爲宋豫州刺史殷琰将。琰叛，辅国将军刘勉讨琰，仲怀力战，死于横塘。公则随父在军，年未弱冠，冒阵抱尸，号哭气绝良久。勉命还仲怀首。公则敛毕，徒步负丧归乡里，由此着名。
后梁州刺史范柏年板爲宋熙太守、领白马戍主。时氐贼李乌奴攻白马，公则矢尽粮竭，陷于寇，抗声骂贼，乌奴壮之，耍与同事。公则僞许而图之，谋泄，单马逃归。齐高帝下诏褒美。除晋寿太守，在任清洁自守。迁扶风太守，母忧去官。雍州刺史陈显达起爲甯朔将军，复领太守。顷之，荆州刺史巴东王子响构乱，公则进讨。事平，迁武甯太守，百姓便之。入爲前军将军。
和帝爲荆州刺史，公则爲西中郎中兵参军。及萧颖胄协同梁武，以公则爲辅国将军，领西中郎谘议参军，率兵东下。和帝即位，授湘州刺史。梁武军次沔口，公则率湘府之衆会于夏口。时荆州诸军悉受公则节度，虽萧颖达宗室之贵亦隶焉。郢城平，武帝命衆军即日俱下，公则受命先驱。江州既定，连旌东下，直造建邺。公则号令严明，秋豪不犯，所在莫不赖焉。
大军至新林，公则自越城移屯领军府垒北楼，与南掖门相对。尝登楼望战，城中遥见麾盖，纵神锋弩射之，矢贯胡床，左右皆失色。公则曰： 虏几中吾脚。 谈笑如初。东昏夜选勇士攻公则栅，军中惊扰。公则坚卧不起，徐命击之，东昏军乃退。公则所领多是湘溪人，性懦怯，城内轻之，以爲易与，每出荡，辄先犯公则垒。公则奖厉军士，克获更多。及城平，城内出者或被剥夺，公则亲率麾下，列陈东掖门，卫送公卿士庶，故出者多由公则营焉。进号左将军，还镇南藩。
初，公则东下，湘部诸郡多未宾从，及公则还州，然后诸屯聚并散。天监元年，进号平南将军，封甯都县侯。湘州寇乱累年，人多流散。公则轻刑薄敛，顷之户口充复。爲政虽无威严，然励己廉慎，爲吏人所悦。湘俗单门多以赂求州职，公则至皆断之，所辟皆州郡着姓。武帝班下诸州以爲法。
三年，征中护军。代至，乘二舸便发，送故一无所取。迁卫尉卿。时朝廷始议北侵，公则威名素着，至都，诏假节，先屯洛口。公则受命将发，遘疾，谓亲人曰： 昔廉颇、马援以年老见遗，犹自力请用。今国家不以吾朽懦，任以前驱，方于古人，见知重矣。虽临涂疾苦，岂可僶俛辞事。马革还葬，此吾志也。 遂强起登舟，至洛口，寿春士女归降者数千户。魏豫州刺史薛恭度遣长史石荣等前锋接战，即斩石荣，逐北至寿春，去城数十里而返。疾笃，卒于师。武帝深痛惜之，即日举哀，諡烈侯。
公则爲人敦厚慈爱，居家笃睦，视兄子过于己子，家财悉委焉。性好学，虽居军旅，手不辍卷，士大夫以此称之。
子瞟嗣，有罪国除。帝以公则勋臣，特听庶长子眺嗣。眺固让历年，乃受。
邓元起字仲居，南郡当阳人也。少有胆干，性任侠，仕齐爲武甯太守。梁武起兵，萧颖胄与书招之，即日上道，率衆与武帝会于夏口。齐和帝即位，拜广州刺史。中兴元年，爲益州刺史，仍爲前军。建康城平，进号征虏将军。天监初，封爲当阳县侯，始述职焉。
初，梁武之起，益州刺史刘季连持两端。及闻元起至，遂发兵拒守。元起至巴西，巴西太守朱士略开门以待。先时蜀人多逃亡，至是竞出投元起，皆称起义应朝廷。元起在道久，军粮乏绝，或说之曰： 蜀郡政慢，若检巴西一郡籍注，因而罚之，所获必厚。 元起然之。涪令李膺谏曰： 使君前有严敌，后无继援，山人始附，于我观德。若纠以刻薄，人必不堪。衆心一离，虽悔无及。膺请出图之，不患资粮不足也。 元起曰： 善，一以委卿。 膺退，率富人上军资米，俄得三万斛。
元起进屯西平，季连始婴城自守。时益州兵乱既久，人废耕农，内外苦饥，人多相食，道路断绝。季连计穷。会明年武帝使赦季连罪，许之降，季连即日开城纳元起，元起送季连于建康。
元起以乡人庾黔娄爲录事参军，又得荆州刺史萧遥欣故客蒋光济，并厚待之，任以州事。黔娄甚清洁，光济多计谋，并劝爲善政。元起之克季连也，城内财宝无所私，劝恤人事，口不论财色。性能饮酒，至一斛不乱，及是绝之，爲蜀土所称。元起舅子梁矜孙性轻脱，与庾黔娄志行不同，乃言于元起曰： 城中称有三刺史，节下何以堪之。 元起由此疏黔娄而政迹稍损。
在政二年，以母老乞归供养，诏许焉。征爲右卫将军，以西昌侯萧藻代之。时梁州长史夏侯道迁以南郑叛，引魏将王景胤、孔陵，攻东、西晋寿，并遣告急。衆劝元起急救之。元起曰： 朝廷万里，军不卒至，若寇贼浸淫，方须扑讨，董督之任，非我而谁？何事匆匆便相催督。 黔娄等苦谏之，皆不从。武帝亦假元起节、都督征讨诸军，将救汉中。比是，魏已攻克两晋寿。
萧藻将至，元起颇营还装，粮储器械略无遗者。萧藻入城，求其良马。元起曰： 年少郎子，何用马爲。 藻恚，醉而杀之。元起麾下围城，哭且问其故。藻惧曰： 天子有诏。 衆乃散。遂诬以反，帝疑焉。有司追劾削爵土，诏减邑之半，封松滋县侯。故吏广汉罗研诣阙讼之，帝曰： 果如我所量也。 使让藻曰： 元起爲汝报雠，汝爲雠报雠，忠孝之道如何？ 乃贬藻号爲冠军将军。赠元起征西将军，给鼓吹，諡忠侯。罗研字深微，少有材辩。元起平蜀，辟爲主簿，后爲信安令。故事置观农谒者，围桑度田，劳扰百姓。研请除其弊，帝从之。鄱阳忠烈王恢临蜀，闻其名，请爲别驾。及西昌侯藻重爲刺史，州人爲之惧，研举止自若。侯谓曰： 非我无以容卿，非卿无以事我。 齐苟儿之役，临汝侯嘲之曰： 卿蜀人乐祸贪乱，一至于此。 对曰： 蜀中积弊，实非一朝。百家爲村，不过数家有食，穷迫之人，什有八九，束缚之使，旬有二三。贪乱乐祸，无足多怪。若令家畜五母之鸡，一母之豕，床上有百钱布被，甑中有数升麦饭，虽苏、张巧说于前，韩、白按剑于后，将不能使一夫爲盗，况贪乱乎？ 
大通二年，爲散骑侍郎。嗣王范将西，忠烈王恢谓曰： 吾昔在蜀，每事委罗研，汝遵而勿失。 范至，复以爲别驾，升堂拜母，蜀人荣之。数年卒官。蜀土以文达者，唯研与同郡李膺。
膺字公胤，有才辩。西昌侯藻爲益州，以爲主簿。使至都，武帝悦之，谓曰： 今李膺何如昔李膺？ 对曰： 今胜昔。 问其故，对曰： 昔事桓、灵之主，今逢尧、舜之君。 帝嘉其对，以如意击席者久之。乃以爲益州别驾。着益州记三卷行于世。
初，元起在荆州，刺史随王板元起爲从事别驾，庾荜坚执不可，元起恨之。及大军至都，荜在城内甚惧。城平，而元起先遣迎荜，语人曰： 庾别驾若爲乱兵所杀，我无以自明。 因厚遗之。少时又尝至其西沮田舍，有沙门造之乞，元起有稻几二千斛，悉以施之，时人称其二者有大度。元起初爲益州，过江陵迎其母，母事道方居馆，不肯出。元起拜请同行，母曰： 汝贫贱家儿忽得富贵，讵可久保。我宁死此，不能与汝共入祸败。 及至巴东，闻蜀乱，使蒋光济筮之遇蹇，喟然叹曰： 吾岂邓艾而及此乎。 后果如筮。子铿嗣。
张惠绍字德继，义阳人也。少有武干，仕齐爲竟陵横桑戍主。母丧归乡里。闻梁武帝起兵，乃自归，累有战功。武帝践阼，封石阳县侯，位骁骑将军、直合、左细仗主。时东昏馀党数百人窃入南、北掖门，夜烧神兽门，害卫尉张弘策。惠绍驰率所领赴战，贼乃散走。迁太子右卫率，以军功累增爵邑。历位卫尉卿，左卫将军，司州刺史，领安陆太守。在州和理，吏人亲爱之。征还爲左卫将军，加通直散骑常侍，甲仗百人，直卫殿中。卒，諡曰忠。
子澄嗣。累有战功，与湛僧智、胡绍世、鱼弘并爲当时骁将。历官卫尉卿，太子左卫率。卒官，諡曰湣。
冯道根字巨基，广平酇人也。少孤，家贫，佣赁以养母。行得甘肥，未尝先食，必遽还以遗母。年十三，以孝闻。郡召爲主簿，不就，曰： 吾当使封侯庙食，安能爲儒吏邪。 
年十六，乡人蔡道班爲湖阳戍主，攻蛮锡城，反爲蛮困。道根救之、匹马转战，提双剑左右奋击，杀伤甚多，道班以免，由是知名。
齐建武末，魏孝文攻陷南阳等五郡。明帝遣太尉陈显达争之，师入汮口，道根说显达曰： 汮水急，不如悉弃船于酇城，方道步进。 显达不听，道根犹以私属从军。及显达败夜走，赖道根指路以全。寻爲汮口戍副。
以母丧还家。闻梁武帝起兵，乃谓所亲曰： 金革夺礼，古人不避，扬名后世，岂非孝乎。 因率乡人归武帝，隶于王茂，常爲前锋。武帝即位，爲骁骑将军，封增城县男。
天监二年，爲南梁太守，领阜陵城戍。初到阜陵，修城隍，远斥候，如敌将至者。衆颇笑之。道根曰： 怯防勇战，此之谓也。 修城未毕，魏将党法宗、傅竖眼率衆二万，奄至城下，道根堑垒未固，城中衆少，莫不失色。道根命开城门，缓服登城，选精锐二百人出与魏军战，败之，魏军因退。迁辅国将军。
六年，魏攻锺离，武帝诏豫州刺史韦叡救之。道根爲叡前驱，至徐州，建计据邵阳洲，筑垒掘堑逼魏城。道根能走马步地，计马足以赋功，城隍立办。及淮水长，道根乘战舰断魏连桥，魏军败绩。进爵爲伯，改封豫宁县。八年，拜豫州刺史，领汝阴太守。爲政清简，境内安之。累迁右卫将军。
道根性谨厚，木讷少言，爲将能检御部曲。所过村陌，将士不敢虏掠。每征伐终不言功，其部曲或怨非之。道根喻曰： 明主自鉴功之多少，吾将何事。 武帝尝指道根示尚书令沈约，美其口不论勋。约曰： 此陛下之大树将军也。 历处州郡，和理清静，爲下所怀。在朝廷虽贵显，而性俭约，所居宅不修墙屋，无器服侍卫，入室则萧然如素士之贫贱者。当世服其清退，武帝亦雅重之。微时不学，既贵粗读书，自谓少文，常慕周勃之器量。
十六年，复爲豫州。将行，武帝引朝臣宴别道根于武德殿，召画工使图其形，道根踧踖谢曰： 臣所可报国家，唯馀一死，但天下太平，恨无可死之地。 豫部重得道根，人皆喜悦。武帝每称曰： 冯道根所在，能使朝廷不复忆有一州。 
居州少时遇疾，乞还。朝廷征爲散骑常侍、左军将军。卒于官。是日，舆驾春祠二庙，及出宫，有司以闻。帝问中书舍人朱异曰： 吉凶同日，今可行乎？ 对曰： 昔柳庄寝疾，卫献公当祭,请尸曰： 有臣柳庄，非寡人之臣，社稷之臣也。闻其死，请往。 不释祭服而往，遂以襚之。道根虽未爲社稷臣，亦有劳王室，临之礼也。 帝即驾幸其宅，哭之甚恸。諡曰威。子怀嗣。
康绚字长明，华山蓝田人也。其先出自康居。初，汉置都护，尽臣西域，康居亦遣侍子待诏河西，因留不去，其后遂氏焉。晋时陇右乱，迁于蓝田。绚曾祖因爲苻坚太子詹事，生穆。穆爲姚苌河南尹。宋永初中，穆率乡族三千馀家入襄阳之岘南，宋爲置华山郡蓝田县，寄立于襄阳，以穆爲秦、梁二州刺史。未拜，卒。绚伯元隆、父元抚，并爲流人所推，相继爲华山太守。
绚少俶傥有志气，仕齐爲华山太守，推诚抚循，荒馀悦服。梁武起兵，绚举郡以应。天监元年，封南阳县男，除竟陵太守。累迁太子左卫率，甲仗百人，与领军萧景直殿内。绚身长八尺，容貌绝伦，虽居显职，犹习武艺。帝幸德阳殿戏马，敕绚马射，抚弦贯的，观者悦之。其日，上使画工图绚形，遣中使持以问绚曰： 卿识此图不？ 其见亲如此。
时魏降人王足陈计，求堰淮水以灌寿阳。足引北方童谣曰： 荆山爲上格，浮山爲下格，潼沱爲激沟，并灌钜野泽。 帝以爲然，使水工陈承伯、材官将军祖揯视地形，咸谓淮内沙土漂轻，不坚实，其功不可就。帝弗纳，发徐、扬人率二十户取五丁以筑之。假绚节、都督淮上诸军事，并护堰作役人及战士，有衆二十万，于锺离南起浮山，北抵巉石，依岸筑土，合脊于中流。十四年四月，堰将合，淮水漂疾，复决溃。衆患之。或谓江、淮多蛟，能乘风雨决坏崖岸，其性恶铁。因是引东西二冶铁器，大则釜鬲，小则鋘锄，数千万斤沈于堰所，犹不能合。乃伐树爲井干，填以巨石，加土其上。缘淮百里内冈陵木石无巨细必尽，负担者肩穿。夏日疾疫，死者相枕，蝇虫昼夜声合。武帝湣之，遣尚书右仆射袁昂、侍中谢举假节慰劳，并加蠲复。是冬寒甚，淮、泗尽冻，士卒死者十七八。帝遣赐以衣裤。
十一月，魏遣将杨大眼扬声决堰，绚命诸军撤营露次以待之。遣其子悦挑战，斩魏咸阳王府司马徐方兴，魏军小却。十五年四月，堰成，其长九里，下阔一百四十丈，上广四十五丈，高二十丈，深十九丈五尺，夹之以堤，并树杞柳，军人安堵，列居其上。其水清洁，俯视邑居坟墓，了然皆在其下。或谓绚曰： 四渎天所以节宣其气，不可久塞，若凿湫东注，则游波宽缓，堰得不坏。 绚然之，开湫东注。又纵反间于魏曰： 梁所惧开湫。 魏人信之，果凿山深五丈,开湫北注。水日夜分流，湫犹不减。其月，魏军竟溃而归。水之所及，夹淮方数百里地。魏寿阳城戍稍徙顿八公山。此南居人散就冈垄。
初，堰起徐州界，刺史张豹子谓己必尸其事。既而绚以佗官来监作，豹子甚惭，由是谮绚与魏交通。帝虽不纳，犹以事毕征绚。寻除司州刺史，领安陆太守。
绚征还，豹子不修堰，至其秋，淮水暴长，堰坏，奔流于海，杀数万人。其声若雷，闻三百里。水中怪物，随流而下，或人头鱼身，或龙形马首，殊类诡状，不可胜名。祖揯坐下狱。绚在州三年，大修城隍，号爲严整。
普通元年，除卫尉卿，未拜卒。舆驾即日临哭，諡曰壮。绚宽和少喜惧，在朝廷见人如不能言，号爲长厚。在省每寒月，见省官有褴缕者，辄遣遗以繻衣，其好施如此。子悦嗣。
昌义之，历阳乌江人也。少有武干，爲冯翊戍主。梁武帝爲雍州，因事帝，帝亦厚遇之。及起兵，板爲辅国将军、军主。每战必捷。
天监元年，封永丰侯，累迁北徐州刺史，镇锺离。四年，大举北侵，临川王宏督衆军向洛口，义之爲前军，攻魏梁城戍，克之。五年冬，武帝以征役久，诏班师。魏中山王元英乘势追蹑，攻没马头等城。城内粮贮，魏悉移归北，议者咸谓无复南向。帝曰： 此必进兵，非其实也。 乃遣修锺离城，敕义之爲战守备。是冬，英果率衆数十万围锺离，冲车毁西墉。时城中衆才三千，义之督帅，随方抗御，前后杀伤万计，魏军死者与城平。
六年，帝遣曹景宗、韦叡率衆二十万救焉，大破魏军。义之率轻兵追至洛口而还。以功进号军师将军，再迁都督、南兖州刺史。坐以禁物出蕃，爲有司所奏免。
十三年，累迁左卫将军。是冬，帝遣太子右卫率康绚督衆军作荆山堰，魏将李昙定大衆逼荆山，扬声决堰。诏假义之节救绚，军未至，绚等已破魏军。魏又遣大将军李平攻硖石，义之又率朱衣直合王神念救之。魏克硖石，义之班师，爲有司所奏，帝以其功臣不问。
十五年，授北徐州刺史。义之不知书，所识不过十字。性宽厚，爲将能得人死力。及居藩任，吏人安之。改封营道县侯。征爲护军将军，卒于官。帝深痛惜之，諡曰烈。子宝景嗣。
论曰：永元之季，虽时主昏狂，荆、雍二州，尚未有衅。武皇迹缘家酷，首唱孟津之师，王茂等运接昌期，自致勤王之举。若非天人啓期，岂得若斯之速乎。其隆名显级，亦各风云之感会也。元起勤乃胥附，功惟辟土，劳之不图，祸机先陷。冠军之贬，于罚已轻，梁之政刑，于斯爲失。私戚之端，自斯而啓，年之不永，不亦宜乎。张惠绍、冯道根、康绚、昌义之攀附之始，其功则末。及群盗焚门，张以力战自着。锺离、邵阳之逼，冯、昌劳效居多。浮山之役，而康绚实典其事。互有厥劳，宠进宜矣。先是镇星守天江而堰实兴，退舍而决，岂人事乎，其天道也。
