沈炯虞荔傅縡顾野王姚察
沈炯字初明，吴兴武康人也。祖瑀，梁寻阳太守。父续，王府记室参军。
炯少有俊才，爲当时所重。仕梁爲尚书左户侍郎、吴令。侯景之难，吴郡太守袁君正入援建邺，以炯监郡。台城陷，景将宋子仙据吴兴，使召炯，方委以书记，炯辞以疾，子仙怒，命斩之。炯解衣将就戮，碍于路间桑树，乃更牵往他所，或救之，仅而获免。子仙爱其才，终逼之令掌书记。及子仙败，王僧辩素闻其名，军中购得之，酬所获者钱十万，自是羽檄军书，皆出于炯。及简文遇害，四方岳牧上表劝进，僧辩令炯制表，当时莫有逮者。陈武帝南下，与僧辩会白茅湾，登坛设盟，炯爲其文。及景东奔，至吴郡，获炯妻虞氏及子行简，并杀之，炯弟携其母逃免。侯景平，梁元帝湣其妻子婴戮，特封原乡侯。僧辩爲司徒，以炯爲从事中郎。梁元帝征爲给事黄门侍郎，领尚书左丞。
魏克荆州，被虏，甚见礼遇，授仪同三司。以母在东，恒思归国，恐以文才被留，闭门却扫，无所交接。时有文章，随即弃毁，不令流布。
尝独行经汉武通天台，爲表奏之，陈己思乡之意。曰： 臣闻桥山虽掩，鼎湖之竈可祠；有鲁遂荒，大庭之迹无泯。伏惟陛下降德猗兰,纂灵丰谷，汉道既登,神仙可望。射之罘于海浦，礼日观而称功，横中流于汾河，指柏梁而高宴，何其甚乐，岂不然欤！既而运属上仙，道穷晏驾，甲帐珠帘，一朝零落，茂陵玉碗，遂出人间。陵云故基，与原田而膴膴，别风馀迹，带陵阜而芒芒，羁旅缧臣，岂不落泪。昔承明见厌，严助东归，驷马可乘，长卿西反，恭闻故实，窃有愚心。黍稷非馨，敢望徼福。但雀台之吊，空怆魏君，雍丘之祠，未光夏后，瞻仰烟霞，伏增凄恋。 奏讫，其夜梦有宫禁之所，兵卫甚严，炯便以情事陈诉。闻有人言： 甚不惜放卿还，几时可至。 少日，便与王克等并获东归。历司农卿，御史中丞。
陈武帝受禅，加通直散骑常侍。表求归养，诏不许。文帝嗣位，又表求去，诏答曰： 当敕所由，相迎尊累，使卿公私无废也。 
初，武帝尝称炯宜居王佐，军国大政，多预谋谟。文帝又重其才，欲宠贵之。会王琳入寇大雷，留异拥据东境，帝欲使炯因是立功，乃解中丞，加明威将军，遣还乡里，收徒衆。以疾卒于吴中，赠侍中，諡恭子。有集二十卷行于世。
虞荔字山披，会稽余姚人也。祖权，梁廷尉卿、永嘉太守。父检，平北始兴王谘议参军。
荔幼聪敏，有志操。年九岁，随从伯阐候太常陆倕，倕问五经十事，荔对无遗失，倕甚异之。又尝诣征士何胤，时太守衡阳王亦造之，胤言于王，王欲见荔，荔辞曰： 未有板刺，无容拜谒。 王以荔有高尚之志，雅相钦重，还郡，即辟爲主簿，荔又辞以年小不就。及长，美风仪，博览坟籍，善属文。仕梁爲西中郎法曹外兵参军，兼丹阳诏狱正。
梁武帝于城西置士林馆，荔乃制碑奏上，帝命勒之于馆，仍用荔爲士林学士。寻爲司文郎，迁通直散骑侍郎，兼中书舍人。时左右之任，多参权轴，内外机务，互有带掌，唯荔与顾协泊然静退，居于西省，但以文史见知。寻领大着作。
及侯景之乱，荔率亲属入台，除镇西谘议参军，舍人如故。台城陷，逃归乡里。侯景平，元帝征爲中书侍郎。贞阳侯僭位，授扬州别驾，并不就。
张彪之据会稽，荔时在焉。及文帝平彪，武帝及文帝并书招之，迫切不得已，乃应命至都，而武帝崩，文帝嗣位，除太子中庶子，仍侍太子读。寻领大着作。
初，荔母随荔入台，卒于台内，寻而城陷，情礼不申，由是终身蔬食布衣，不听音乐。虽任遇隆重，而居止俭素，淡然无营。文帝深器之，常引在左右，朝夕顾访。荔性沈密，少言论，凡所献替，莫有见其际者。
第二弟寄，寓于闽中，依陈宝应，荔每言之辄流涕。文帝哀而谓曰： 我亦有弟在远，此情甚切，他人岂知。 乃敕宝应求寄，宝应终不遣。荔因以感疾，帝欲数往临视，令将家口入省。荔以禁中非私居之所，乞停城外，帝不许，乃令住兰台。乘舆再三临问，手敕中使相望于道。又以蔬食积久，非羸疾所堪，乃敕曰： 卿年事已多，气力稍减，方欲仗委，良须克壮。今给卿鱼肉，不得固从所执。 荔终不从。卒，赠侍中，諡曰德子。及丧柩还乡里，上亲出临送，当时荣之。子世基、世南，并少知名。
寄字次安，少聪敏。年数岁，客有造其父，遇寄于门，嘲曰： 郎子姓虞，必当无智。 寄应声曰： 文字不辨，岂得非愚！ 客大惭。入谓其父： 此子非常人，文举之对，不是过也。 
及长，好学，善属文。性冲静，有栖遁志。弱冠举秀才，对策高第。起家梁宣城王国左常侍。大同中，尝骤雨，殿前往往有杂色宝珠，梁武观之，甚有喜色，寄因上瑞雨颂。帝谓寄兄荔曰： 此颂典裁清拔，卿之士龙也，将如何擢用？ 寄闻之叹曰： 美盛德之形容，以申击壤之情耳，吾岂买名求仕者乎？ 乃闭门称疾，唯以书籍自娱。岳阳王察爲会稽太守，寄爲中记室，领郡五官掾。在职简略烦苛，务存大体，曹局之内，终日寂然。
侯景之乱，寄随兄荔入台，及城陷，遁还乡里。张彪往临川，强寄俱行。寄与彪将郑玮同舟而载，玮尝忤彪意，乃劫寄奔晋安。时陈宝应据有闽中，得寄甚喜。陈武帝平侯景，寄劝令自结，宝应从之，乃遣使归诚。承圣元年，除中书侍郎，宝应爱其才，托以道阻不遣。每欲引寄爲僚属，委以文翰，寄固辞获免。
及宝应结昏留异，潜有逆谋，寄微知其意，言说之际，每陈逆顺之理，微以讽谏。宝应辄引说他事以拒之。又尝令左右读汉书，卧而听之,至蒯通说韩信曰 相君之背，贵不可言 ，宝应蹶然起曰： 可谓智士。 寄正色曰： 覆郦骄韩，未足称智，岂若班彪王命识所归乎？ 寄知宝应不可谏，虑祸及己，乃爲居士服以拒绝之。常居东山寺，僞称脚疾，不复起。宝应以爲假托，遣人烧寄所卧屋，寄安卧不动。亲近将扶寄出，寄曰： 吾命有所悬，避欲安往？ 所纵火者，旋自救之。宝应自此方信之。
及留异称兵，宝应资其部曲，寄乃因书极谏曰：
东山居士虞寄致书于明将军使君节下：寄流离艰故，飘寓贵乡，将军待以上宾之礼，申以国士之眷，意气所感，何日忘之。而寄沈痼弥留，愒阴将尽，常恐卒填沟壑，涓尘莫报，是以敢布腹心，冒陈丹款，愿将军留须臾之虑，少思察之，则冥目之日，所怀毕矣。
夫安危之兆，祸福之机，匪独天时，亦由人事。失之毫厘，差以千里。是以明智之士，据重位而不倾，执大节而不失，岂惑于浮辞哉。将军文武兼资，英威动俗，往因多难，仗剑兴师，援旗誓衆，抗威千里。岂不以四郊多垒，共谋王室，匡时报主，甯国庇人乎。此所以五尺童子，皆愿荷戟而随将军者也。及高祖武皇帝肇基草昧，初济艰难，于时天下沸腾，人无定主，豺狼当道，鲸鲵横击，海内业业，未知所从。将军运动微之鉴，折从衡之辩，策名委质，自托宗盟，此将军妙算远图，发于衷诚者也。及主上继业，钦明睿圣，选贤与能，群臣辑睦，结将军以维城之重，崇将军以裂土之封，岂非宏谟庙略，推赤心于物者也。屡申明诏，款笃殷勤，君臣之分定矣，骨肉之恩深矣。不意将军惑于邪说，翻然异计，寄所以疾首痛心，泣尽继之以血，万全之策，窃爲将军惜之。寄虽疾侵耄及，言无足采，千虑一得，请陈愚算。愿将军少戢雷霆，赊其晷刻，使得尽狂瞽之说，披肝胆之诚，则虽死之日，犹生之年也。
自天厌梁德，多难荐臻，寰宇分崩，英雄互起，不可胜纪，人人自以爲得之。然夷凶翦乱，拯溺扶危，四海乐推，三灵眷命，揖让而居南面者，陈氏也。岂非历数有在，惟天所授，当璧应运，其事甚明，一也。主上承基，明德远被，天纲再张，地维重纽。夫以王琳之强，侯瑱之力，进足以摇荡中原，争衡天下，退足以屈强江外，雄张偏隅。然或命一旅之师，或资一士之说，琳即瓦解冰泮，投身异域，瑱则厥角稽颡，委命阙庭。斯又天假之威，而除其患，其事甚明，二也。今将军以藩戚之重，拥东南之衆，尽忠奉上，戮力勤王，岂不勋高窦融，宠过吴芮，析珪判野，南面称孤，其事甚明，三也。且圣朝弃瑕忘过，宽厚待人，改过自新，咸加叙擢。至如余孝顷、潘纯陀、李孝钦、欧阳頠等，悉委以心腹，任以爪牙，胸中豁然，曾无纤芥。况将军衅非张绣，罪异毕谌，当何虑于危亡，何失于富贵？此又其事甚明，四也。方今周、齐邻睦，境外无虞，并兵一向，匪朝伊夕。非有刘、项竞逐之机，楚、赵连从之事，可得雍容高拱，坐论西伯，其事甚明，五也。且留将军狼顾一隅，亟经摧衄，声实亏丧，胆气衰沮。高瓖、向文政、留瑜、黄子玉此数人者，将军所知，首鼠两端，唯利是视，其馀将帅亦可见矣。孰能被坚执锐，长驱深入，系马埋轮，奋不顾命，以先士卒者乎？此又其事甚明，六也。且将军之强，孰如侯景？将军之衆，孰如王琳？武皇灭侯景于前，今上摧王琳于后，此乃天时，非复人力。且兵革已后，人皆厌乱，其孰能弃坟墓，捐妻子，出万死不顾之计，从将军于白刃之间乎？此又其事甚明，七也。历观前古，鉴之往事，子阳、季孟倾覆相寻，馀善、右渠危亡继及，天命可畏，山川难恃。况将军欲以数郡之地，当天下之兵，以诸侯之资，拒天子之命，强弱逆顺，可得侔乎？此又其事甚明，八也。且非我族类，其心必异，不爱其亲，岂能及物？留将军身縻国爵，子尚王姬，犹且弃天属而弗顾，背明君而孤立，危急之日，岂能同忧共患，不背将军者乎？至于师老力屈，惧诛利赏，必有韩、智晋阳之谋，张、陈井陉之事。此又其事甚明，九也。且北军万里远斗，锋不可当，将军自战其地，人多顾后，梁安背向爲心，修忤匹夫之力，衆寡不敌，将帅不侔，师以无名而出，事以无机而动，以此称兵，未知其利。夫以汉朝吴、楚，晋室颖、顒，连城数十，长戟百万，拔本塞源，自图家国，其有成功者乎？此又其事甚明，十也。
爲将军计者，莫若不远而复，绝亲留氏，秦郎、快郎，随遣入质，释甲偃兵，一遵诏旨。且朝廷许以铁券之要，申以白马之盟，朕不食言，誓之宗社。寄闻明者鉴未形，智者不再计，此成败之效，将军勿疑，吉凶之几，间不容发。方今蕃维尚少，皇子幼冲，凡预宗枝，皆蒙宠树。况以将军之地，将军之才，将军之名，将军之势，而能克修蕃服，北面称臣，甯与刘泽同年而语其功业哉？岂不身与山河等安，名与金石相弊？愿加三思，虑之无忽。
寄气力绵微，余阴无几，感恩怀德，不觉狂言，鈇钺之诛，甘之如荠。宝应览书大怒。或谓宝应曰： 虞公病笃，言多错谬。 宝应意乃小释。亦以寄人望，且容之。及宝应败走，夜至蒲田，顾谓其子扞秦曰： 早从虞公计，不至今日。 扞秦但泣而已。宝应既禽，凡诸宾客微有交涉者皆诛，唯寄以先识免祸。
初，沙门慧标涉猎有才思，及宝应起兵，作五言诗以送之曰： 送马犹临水，离旗稍引风。好看今夜月,当照紫微宫。 宝应得之甚悦。慧标以示寄，寄一览便止，正色无言。慧标退，寄谓所亲曰： 标公既以此始，必以此终。 后竟坐是诛。
文帝寻敕都督章昭达发遣寄还朝，及至，谓曰： 管宁无恙，甚慰劳怀。 顷之，帝谓到仲举曰： 衡阳王既出合，须得一人旦夕游处，兼掌书记，宜求宿士有行业者。 仲举未知所对，帝曰： 吾自得之。 乃手敕用寄。寄入谢，帝曰： 所以暂屈卿游蕃，非止以文翰相烦，乃令以师表相事也。 后除东中郎建安王谘议，加戎昭将军。寄乃辞以疾，不堪旦夕陪列。王于是令长停公事，其有疑议，就以决之，但朔旦笺修而已。太建八年，加太中大夫，后卒。
寄少笃行，造次必于仁厚，虽僮竖未尝加以声色。至临危执节，则辞气凛然，白刃不惮也。自流寓南土，与兄荔隔绝，因感气病。每得荔书，气辄奔剧，危殆者数矣。前后所居官，未尝至秩满，裁期月，便自求解退。常曰： 知足不辱，吾知足矣。 及谢病私庭，每诸王爲州将，下车必造门致礼，命释鞭板，以几杖侍坐。尝出游近寺，闾里传相告语，老幼罗列，望拜道左。或言誓爲约者，但指寄便不欺，其至行所感如此。所制文笔，遭乱并多散失。
傅縡字宜事，北地灵州人也。父彜，梁临沂令。縡幼聪敏，七岁诵古诗赋至十余万言。长好学，能属文。太清末，丁母忧，在兵乱中，居丧尽礼，哀毁骨立，士友以此称之。后依湘州刺史萧循。循颇好士，广集坟籍，縡肆志寻阅，因博通群书。王琳闻其名，引爲府记室。琳败，随琳将孙瑒还都。时陈文帝使顔晃赐瑒杂物，瑒托縡啓谢，词理周洽，文无加点。晃还言之文帝，召爲撰史学士。再迁骠骑安成王中记室，撰史如故。
縡笃信佛教，从兴皇寺慧朗法师受三论，尽通其学。寻以本官兼通直散骑侍郎使齐，还，累迁太子庶子、仆。
后主即位，迁秘书监、右卫将军，兼中书通事舍人，掌诏诰。縡爲文典丽，性又敏速，虽军国大事，下笔辄成，未尝起草，沈思者亦无以加，甚爲后主所重。然性木强，不持检操，负才使气，陵侮人物，朝士多衔之。会施文庆、沈客卿以佞见幸，专制衡轴，而縡益疏。文庆等因共谮之，后主收縡下狱。縡素刚，因愤恚，于狱中上书曰： 夫人君者，恭事上帝，子爱黔黎，省嗜欲，远谄佞，未明求衣，日旰忘食，是以泽被区宇，庆流子孙。陛下顷来酒色过度，不虔郊庙之神，专媚淫昏之鬼。小人在侧，宦竖弄权，恶忠直若仇雠，视百姓如草芥。后宫曳绮绣，厩马馀菽粟，兆庶流离，转尸蔽野，货贿公行，帑藏损耗，神怒人怨，衆叛亲离。恐东南王气，自斯而尽。 书奏，后主大怒。顷之稍解，使谓曰： 我欲赦卿，卿能改过不？ 縡对曰： 臣心如面，臣面可改，则臣心可改。 后主于是益怒，令宦者李善度穷其事，赐死狱中。有集十卷。
縡虽强直有才，而毒恶傲慢，爲当世所疾。及死，有恶蛇屈尾来上灵床，当前受祭酹，去而复来者百馀日。时时有弹指声。
时有吴兴章华，字仲宗，家本农夫，至华独好学，与士君子游处，颇通经史，善属文。侯景之乱，游岭南，居罗浮山寺，专精习业。欧阳頠爲广州刺史，署爲南海太守。頠子纥败，乃还都。后主时，除太市令，非其所好，乃辞以疾。祯明初，上书极谏，其大略曰： 陛下即位，于今五年，不思先帝之艰难，不知天命之可畏。溺于嬖宠，惑于酒色。祠七庙而不出，拜妃嫔而临轩。老臣宿将，弃之草莽，谄佞谗邪，升之朝廷。今疆埸日蹙，隋军压境，陛下如不改弦易张，臣见麋鹿复游于姑苏矣。 书奏，后主大怒，即日斩之。
顾野王字希冯，吴郡吴人也。祖子乔，梁东中郎武陵王府参军事。父烜，信威临贺王记室，兼本郡五官掾，以儒术知名。
野王幼好学，七岁读五经，略知大旨。九岁能属文。尝制日赋，领军朱异见而奇之。十二，随父之建安，撰建安地记二篇。长而遍观经史，精记默识，天文地理，蓍龟占候，虫篆奇字，无所不通。爲临贺王府记室。宣城王爲扬州刺史，野王及琅邪王褒并爲宾客，王甚爱其才。野王又善丹青，王于东府起斋，令野王画古贤，命王褒书赞，时人称爲二绝。
及侯景之乱，野王丁父忧，归本郡，乃召募乡党，随义军援都。野王体素清羸，裁长六尺，又居丧过毁，殆不胜哀。及杖戈被甲，陈君臣之义，逆顺之理，抗辞作色，见者莫不壮之。城陷，逃归会稽。
陈天嘉中，敕补撰史学士。太建中，爲太子率更令，寻领大着作，掌国史，知梁史事。后爲黄门侍郎，光禄卿，知五礼事。卒，赠秘书监，右卫将军。
野王少以笃学至性知名，在物无过辞失色。观其容貌，似不能言，其厉精力行，皆人所莫及。所撰玉篇三十卷，舆地志三十卷，符瑞图十卷，顾氏谱传十卷，分野枢要一卷，续洞冥记一卷，玄象表一卷，并行于时。又撰通史要略一百卷，国史纪传二百卷，未就而卒。有文集二十卷。
时有萧济字孝康，东海兰陵人也。好学，博通经史。仕梁爲太子舍人。预平侯景功，封松阳县侯。陈文帝爲会稽太守，以济爲宣毅府长史。及即位，授侍中。太建中，历位五兵、度支、祠部三尚书，卒。
姚察字伯审，吴兴武康人，吴太常卿信之九世孙也。父僧垣，梁太医正。及元帝在荆州，爲晋安王谘议参军。后入周，位遇甚重。
察幼有至性，六岁诵书万馀言。不好戏弄，励精学业，十二能属文。僧垣精医术，知名梁代，二宫所得供赐，皆回给察兄弟，爲游学之资。察并用聚蓄图书，由是闻见日博。年十三，梁简文帝时在东宫，盛修文义，即引于宣猷堂听讲论难，爲儒者所称。及简文嗣位，尤加礼接。起家南海王国左常侍，兼司文侍郎。后兼尚书驾部郎。遇梁室丧乱，随二亲还乡里。在乱离间，笃学不废。元帝于荆州即位，授察原乡令。后爲佐着作，撰史。
陈永定中，吏部尚书徐陵领大着作，复引爲史佐。太建初，补宣明殿学士。寻爲通直散骑常侍，报聘于周。江左耆旧先在关右者，咸相倾慕。沛国刘臻窃于公馆访汉书疑事十馀条，并爲剖析，皆有经据。臻谓所亲曰： 名下定无虚士。 着西聘道里记。使还，补东宫学士，迁尚书祠部侍郎。
旧魏王肃奏祀天地，设宫悬之乐，八佾之舞，尔后因循不革。至梁武帝以爲事人礼缛，事神礼简，古无宫悬之文。陈初承用，莫有损益。宣帝欲设备乐，付有司立议，以梁武爲非。时硕学名儒，朝端在位，咸希旨注同。察乃博引经籍，独违群议，据梁乐爲是。当时惊骇，莫不惭服。仆射徐陵因改同察议。其不顺时随俗，皆此类也。
后历仁威淮南王、平南建安王二府谘议参军。丁内忧去职。俄起爲戎昭将军，知撰梁史。后主立，兼东宫通事舍人，知撰史。至德元年，除中书侍郎，转太子仆，余并如故。
初，梁室沦没，察父僧垣入长安，察蔬食布衣，不听音乐，至是凶问因聘使到江南。时察母韦氏丧制适除，后主以察羸瘠，虑加毁顿，乃密遣中书舍人司马申就宅发哀，仍敕申专加譬抑。寻以忠毅将军起兼东宫通事舍人，察频让不许。俄敕知着作郎事。服阕，除给事黄门侍郎，领着作。察既累居忧戚，斋素日久，因加气疾。后主尝别召见，爲之动容，命停长斋，令从晚食。又诏授秘书监，领着作，奏撰中书表集。历度支、吏部二尚书。
察自居显要，一不交通。尝有私门生不敢厚饷，送南布一端，花綀一匹。察谓曰： 吾所衣着，止是麻布蒲綀，此物于吾无用。既欲相款接，幸不烦尔。 此人逊请，察厉色驱出，自是莫敢馈遗。
陈亡入隋，诏授秘书丞，别敕成梁、陈二史。又敕于朱华阁长参。文帝知察蔬菲，别日独召入内殿，赐果菜，指谓朝臣曰： 闻姚察学行当今无比，我平陈唯得此一人。 
开皇十三年，袭封北绛郡公。察在陈时聘周，因得与父僧垣相见，将别之际，绝而复苏。至是承袭，愈更悲感，见者莫不爲之歔欷。丁后母杜氏丧，解职。在服制之中，有白鸠巢于户上。
仁寿二年，诏除员外散骑常侍、晋王侍读。炀帝即位，授太子内舍人。及改易衣冠，删定朝式，预参对问。大业二年，终于东都。遗命薄葬，以松板薄棺，才可容身，土周于棺而已。葬日，止麤车即送厝旧茔北。不须立灵，置一小床，每日设清水，六斋日设斋食菜果，任家有无，不须别经营也。
初，察欲读一藏经，并已究竟，将终，曾无痛恼，但西向坐正念，云 一切空寂 。其后身体柔软，顔色如恒。两宫悼惜，赠賵甚厚。
察至孝，有人伦鉴识，冲虚谦逊，不以所长矜人。专志着书，白首不倦。所着汉书训纂三十卷，说林十卷，西聘、玉玺、建康三锺等记各一卷，文集二十卷。所撰梁、陈史，虽未毕功，隋开皇中，文帝遣中书舍人虞世基索本，且进。临亡，戒子思廉撰续。思廉在陈爲衡阳王府法曹参军、会稽王主簿。
论曰：沈炯才思之美，足以继踵前良。然仕于梁朝，年已知命，主非不文，而位裁邑宰。及于运逢交丧，驱驰戎马，所在称美，用舍信有时焉。虞荔弟兄，才行兼着，崎岖丧乱，保兹贞一，并取贵时主，岂虚得乎。傅縡聪警特达，才气自负，行之平日，其犹殆诸；处以危邦，死其宜矣。顾、姚栖托艺文，蹈履清直，文质彬彬，各践通贤之域，美矣乎！
