鲁爽薛安都邓琬宗越吴喜黄回
鲁爽小字女生，扶风郿人也。祖宗之字彦仁，仕晋官至南阳太守。义熙元年起义，以功爲雍州刺史。宋武帝讨刘毅，与宗之同会江陵，封南阳郡公。自以非武帝旧隶，屡建大功，有自疑之志。会司马休之见讨猜惧，因与休之北奔，尽室入姚氏，顷之病卒。父轨一名象齿，便弓马，膂力绝人，爲竟陵太守，随父入姚氏。及武帝定长安，轨、休之北奔魏。魏以轨爲荆州刺史、襄阳公，镇长社。孝武镇襄阳，轨遣亲人程整奉书规欲归南致诚，以杀刘康祖徐湛之父不敢归。文帝累遣招纳，许以爲司州刺史。
爽少有武艺，魏太武知之，常置左右。及轨死，爽代爲荆州刺史、襄阳公，镇长社。粗中使酒，数有过失，太武怒将诛之。爽惧，密怀归南计。次弟秀小字天念，颇有意略。仕魏以军功爲中书郎，封广陵侯。或告太武邺人欲反，复遣秀检察，并烧石季龙残馀宫殿。秀常乘驿往返，是时病还迟，爲太武所诘。秀复恐惧。太武寻南攻，因从度河。先是广平人程天祚爲殿中将军，有武力。元嘉二十七年，助戍彭城，爲魏军所获。以善针术，深被太武赏爱，封南安公，常置左右。恒劝秀南归，秀纳之。及太武北还，与爽俱来奔。文帝悦，以爽爲司州刺史，秀爲荥阳、潁川二郡太守。是岁元嘉二十八年也。魏毁其坟墓。明年四月入朝，时太武已崩，上更谋经略。五月，遣爽、秀及程天祚等出许、洛。王玄谟攻碻磝不拔，败退，爽亦收衆南还。三十年，元凶弑逆，南谯王义宣起兵入讨，爽与雍州刺史臧质俱诣江陵。事平，以爽爲豫州刺史，加都督。至寿阳，便曲意宾客，爵命士人，畜仗聚马，如寇将至。元凶之爲逆也，秀在建邺。元凶谓秀曰： 我爲卿诛徐湛之矣，方相委任。 以秀爲右将军，使攻新亭，秀因此归顺。孝武即位，以爲司州刺史，加都督，领汝南太守。
孝建元年二月，义宣与爽谋反，报秋当同举。爽狂酒乖谬，即日便起兵。使其衆戴黄标，称建平元年，窃造法服。义宣、质闻爽已处分，便狼狈同反。爽于是送所造舆服诣江陵，板义宣及臧质等文曰： 丞相刘今补天子名义宣，车骑臧今补丞相名质，平西朱今补车骑名修之；皆板到奉行。 义宣骇愕，爽所送法物并留竟陵县不听进。使爽直出历阳，自采石济军，与质水陆俱下。左军将军薛安都与爽相遇，刺杀之，传首建邺。进平寿阳，子弟并伏诛。
薛安都，河东汾阴人也。世爲强族，族姓有三千家，父广爲宗豪。宋武帝定关、河，以爲上党太守。
安都少以勇闻，身长七尺八寸，便弓马。仕魏以军功爲雍州、秦州都统。元嘉二十一年来奔，求北还，构扇河、陕。文帝许之。孝武镇襄阳，板爲北弘农太守。魏军渐强，安都乃归襄阳。二十七年，随王诞板安都爲建武将军，随柳元景向关、陕，率步骑居前，所向克捷。后孝武伐逆，安都领马军，与柳元景俱发。孝武践阼，除右军将军，率所领骑爲前锋，直入殿庭。以功封南乡县男。安都初征关、陕，至臼口，梦仰视天，见天门开，谓左右曰： 汝等见天门开不？ 至是叹曰： 梦天门开，乃中兴之象邪？ 
从弟道生亦以军功爲大司马参军，犯罪，爲秣陵令庾淑之所鞭。安都大怒，即日乃乘马从数十人，令左右执矟，欲往杀淑之。行至朱雀航，逢柳元景，遥问曰： 薛公何之？ 安都跃马至车后，曰： 小子庾淑之鞭我从弟，今指往刺杀之。 元景虑其不可，驻车紿之曰： 小子无宜适，卿往与手甚快。 安都既回马，元景复呼之令下马入车，因让之曰： 卿从弟服章言论与寒细不异，且人身犯罪，理应加罚。卿爲朝廷勋臣，云何放恣，辄于都邑杀人。非惟科律所不容，主上亦无辞相宥。 因载俱归，安都乃止。其年以惮直免官。
孝建元年，除左军将军。及鲁爽反叛，遣安都及沈庆之济江。安都望见爽，便跃马大呼，直往刺之，应手倒。左右范双斩爽首。爽世枭猛，咸云万人敌，安都单骑直入斩之而反，时人皆云关羽斩顔良不是过也。进爵爲侯。
时王玄谟拒南郡王义宣、臧质于梁山，安都复领骑爲支军。义宣遣将刘谌之及臧质攻玄谟。玄谟命衆军击之，使安都引骑出贼阵右横击陷之，贼遂大溃。转太子右卫率。
大明元年，魏军向无盐，遣安都领马军，东阳太守沈法系统水军，并受徐州刺史申坦节度。时魏军已去，坦求回军讨任榛见许。会天旱，水泉多竭，人马疲困，不能远追。安都、法系白衣领职，坦系尚方。任榛大抵在任城界，积世逋叛所聚，棘榛深密，难爲用师，故能久自保藏，屡爲人患。
安都明年复职，改封武昌县侯。景和元年，爲平北将军、徐州刺史，加都督。
明帝即位，安都举兵同晋安王子勋。时安都从子索儿在都，明帝以爲左军将军、直合。安都将爲逆，遣报之，又遣人至瓜步迎接。时右卫将军柳光世亦与安都通谋，二人俱逃，携安都诸子及家累席卷北奔。青州刺史沈文秀、冀州刺史崔道固并皆同反。明帝遣齐高帝率前将军张永等北讨，所至奔散，斩薛索儿。
时武卫将军王广之领军隶刘勉，攻殷琰于寿阳，道固部将傅灵越爲广之军人所禽，厉声曰： 我傅灵越也。汝得贼何不即杀。 时生送诣勉，勉躬自慰劳，诘其叛逆。对曰： 九州唱义，岂独在我。 勉又问： 卿何不早归天阙，乃逃命草间？ 灵越曰： 薛公举兵淮北，威震天下，不能专任智勇，委付子侄，致败之由，实在于此。人生归于一死，实无面求活。 勉壮其意，送还建邺。明帝欲加原宥，灵越辞对如一，终不回改，乃杀之。灵越，清河人也。
子勋平定，安都遣别驾从事史毕衆爱、下邳太守王焕等奏啓事诣明帝归款。索儿之死也，安都使柳光世守下邳，至是亦率所领归降。帝以四方已平，欲示威于淮外，遣张永、沈攸之以重军迎安都，惧不免罪，遂降魏。
深，安都从子也。本名道深，避齐高帝偏讳改焉。安都以彭城降魏，亲族皆入北。高帝镇淮阴，深遁来，委身自结于高帝。果乾有气力。宋元徽末，以军功至骁骑将军、军主，封竟陵侯。
沈攸之之难，齐高帝入朝堂，豫章王嶷代守东府，使深领军屯司徒右府，分备建邺。袁粲据石头，豫章王嶷夜登西门遥呼深，深惊起，率军赴难。高帝即位，除淮阴太守，寻爲直合将军，转太子左率。武帝即位，迁左卫将军。隆昌元年，爲司州刺史、右将军，卒。
邓琬字元琰，豫章南昌人也。父胤之，宋孝武征虏长史、光禄勋。
孝武起义初，琬爲南海太守，以弟琼与臧质同逆远徙，仍停广州，久之得还。历位丹阳丞。大明七年，车驾幸历阳，追思在蕃之旧，擢琬爲给事黄门侍郎。明年，出爲晋安王子勋镇军长史、寻阳内史，行江州事。
前废帝以文帝、孝武并次居第三，以登极位。子勋次第既同，深致嫌疑，因何迈之谋，乃遣使齎药赐死。使至，子勋典签谢道遇、主帅潘欣之、侍书褚灵嗣等驰以告琬，泣涕请计。琬曰： 身南土寒士，蒙先帝殊恩，以爱子见托，当以死报效。 景和元年冬，子勋戎服出听事宣旨，欲举兵，四坐未答。录事参军陶亮曰： 请效死前驱。 衆并奉旨。
会明帝定乱，进子勋号车骑将军、开府仪同三司。令书至，诸佐史并喜造琬曰： 暴乱既除，殿下又开黄合，实爲公私大庆。 琬以子勋次第居三，又以寻阳起事，有符孝武，理必万克。乃取令书投地曰： 殿下当开端门，黄合是吾徒事耳。 衆并骇愕。
琬与陶亮等缮甲器，徵兵四方。郢州刺史安陆王子绥、荆州刺史临海王子顼、会稽太守寻阳王子房、雍州刺史袁顗、梁州刺史柳元怙、益州刺史萧惠开、广州刺史袁昙远、徐州刺史薛安都、青州刺史沈文秀、冀州刺史崔道固、湘州行事何慧文、吴郡太守顾琛、吴兴太守王昙生、晋陵太守袁标、义兴太守刘延熙并同叛逆。琬乃建牙于桑尾，传檄建邺，购明帝万户侯，布绢二万匹，金银五百斤，其馀各有差。
明帝遣荆州典签邵宰乘驿还江陵，经过襄阳。袁顗驰书报琬，劝勿解甲，并奉劝子勋即僞位。琬乃称说符瑞，令顾昭之撰爲瑞命记。造乘舆御服，立宗庙，设坛场，矫作崇宪太后玺令，群僚上僞号于子勋。泰始二年正月七日，即位于寻阳城。改景和三年爲义嘉元年。其日云雨晦合，行礼忘称万岁。取子勋所乘车除脚以爲辇，置僞殿之西，其夕有鸠栖其中，鴞集其幰，又有秃鶖鸟集城上。拜安陆王子绥爲司徒，因雷电晦冥，震其黄合柱，鸱尾堕地。又有鸱栖其帐上。
琬性鄙闇，贪吝过甚，财货酒食，皆身自量校。至是父子并卖官鬻爵，使婢仆出市道贩卖，酣歌博弈，日夜不休。宾客到门者，历旬不得前。内事悉委褚灵嗣等三人，群小竞爲威福，士庶忿怨，内外离心矣。
明帝遣领军将军王玄谟领水军南讨，吴兴太守张永爲继。尚书下符： 奉诏以四王幼弱，不幸陷难，兵交之日，不得妄加侵犯。若有逼损，诛翦无贷。 
琬遣孙冲之等前锋一万据赭圻，冲之于道与子勋书，欲沿流挂帆，直取白下，请速遣陶亮衆军相接，分据新亭。亮本无干略，闻建安王休仁自上，殷孝祖又至，不敢进。及孝祖中流矢死，沈攸之代爲前锋。冲之谓陶亮曰： 孝祖枭将，一战便死，天下事定矣，不须复战。便当直取京都。 亮不从。
明帝遣员外散骑侍郎王道隆至赭圻督战，衆军奋击，大破之。琬又遣豫州刺史刘胡来屯鹊尾。胡宿将，攸之等甚惮之。胡乡人蔡那、佼长生、张敬儿各领军隶攸之在赭圻，胡因要那等共语。那等说令归顺。胡回军入鹊尾，无他权略。
建安王休仁自武槛进据赭圻，时胡等兵衆强盛，远近疑惑。明帝欲绥慰人情，遣吏部尚书褚彦回至武槛，选用将帅以下。申谦、杜幼文因此求黄门，沈怀明、刘亮求中书郎。建安王休仁即使彦回拟选，上不许，曰： 忠臣殉国，不谋其报，临难以干朝典，岂爲下之节。 
沈攸之等与刘胡相持久不决，上又遣强弩将军任农夫等领兵继至。攸之缮修船舸，板材不周，计无所出。会琬送五千片榜供胡军用，俄而风潮奔迅，榜突栅出江，胡等力不能制，趁流而下，泊攸之等营，于是材板大足。
琬进袁顗都督征讨诸军事，率楼船千艘来入鹊尾。张兴世建议越鹊尾上据钱溪，断其粮道。胡累攻之不能克，乃遣龙骧将军陈庆领三百舸向钱溪，戒庆不须战。陈庆至钱溪不敢攻，越溪于梅根立砦。胡别遣将王起领百舸攻兴世，击大破之，胡率其馀舸驰还。顗更使胡攻兴世。休仁因此命沈攸之、吴喜、佼长生、刘灵遗、刘伯符等进攻浓湖，造皮舰千乘，拔其营栅，苦战移日，大破之。顗被攻急，驰信召胡令还。张兴世既据钱溪，江路阻断，胡军乏食。琬大送资粮，畏兴世不敢下。胡遣将迎之，爲钱溪所破，夜走径趣梅根。顗闻胡走，亦弃衆西奔，至青林见杀。
琬惶扰无计，时张悦始发兄子浩丧，乃称疾呼琬计事，令左右伏甲戒之，若闻索酒便出。琬至，谋斩晋安王，封府库以谢罪。悦曰： 宁可卖殿下求活邪。 因呼求酒，再呼，左右震慑不能应，第二子询提刀出，余人续至，即斩琬。悦因齎琬首诣建安王休仁降。蔡那子道深以父爲明帝效力被系作部，因乱脱锁入城，执子勋囚之。
沈攸之诸军至江州，斩子勋于桑尾牙下，传首建邺。刘胡走入沔，竟陵郡丞陈怀直，宪子也，断道邀之。胡人马既疲困，因随怀直入城，告渴得酒，饮酒毕，引佩刀自刺不死，斩首送建邺。张兴世弟僧彦追杀怀直，取胡首，窃有其功。
荆州闻浓湖平，更议奉子顼奔益州就萧惠开。典签阮道预、邵宰不同，曰： 虽复欲西，岂可得至。 遣使归罪。荆州中从事宗景、土人姚俭等勒兵入城，执子顼以降。
刘胡，南阳涅阳人也，本以面坳黑似胡，故名坳胡，及长单名胡焉。出身郡将，稍至队主。讨伐诸蛮，往无不捷。蛮甚畏惮之。明帝即位，除越骑校尉。蛮畏之，小儿啼，语云 刘胡来 便止。
宗越，南阳叶人也。本爲南阳次门。安北将军赵伦之镇襄阳，襄阳多杂姓，越更被黜爲役门。出身补郡吏。父爲蛮所杀，越于市中刺杀雠人。太守夏侯穆嘉其意，擢爲队主。蛮有爲寇盗者，常使越讨伐，往辄有功。家贫无以市马，刀楯步出，单身挺战，衆莫能当。每一捷，郡将辄赏钱五千，因此得买马。元嘉二十四年，啓文帝求复次门，移户属冠军县，许之。二十七年，随柳元景侵魏，领马幢隶柳元怙有战功，还补后军参军督护，随王诞戏之曰： 汝何人，遂得我府四字。 越答曰： 佛狸未死，不忧不得谘议参军。 诞大笑。
孝武即位，以爲江夏王义恭大司马行参军、济阳太守。臧质、鲁爽反，朝廷致讨，越战功居多，追奔至江陵。时荆州刺史朱修之未至，越多所诛戮，又逼略南郡王义宣子女，坐免官系尚方，寻被宥。追论前功，封范阳县子。
大明三年，爲长水校尉。竟陵王诞据广陵反，越领马军隶沈庆之攻诞。及城陷，孝武使悉杀城内男丁。越受旨行诛，躬临其事，莫不先加捶挞，或有鞭其面者，欣欣然若有所得，凡杀数千人。改封始安县子。
前废帝景和元年，进爵爲侯，召爲游击将军、直合，领南济阴太守，改领南东海太守。帝凶暴无道，而越、谭金、童太一并爲之用命，诛戮群公及何迈等，莫不尽心竭力，故帝凭其爪牙，无所忌惮。赐与越等美女金帛，充牣其家。越等武人粗强，识不及远，感一往意气，皆无复二心。帝时南巡，明旦便发，其夕悉听越等出外宿，明帝因此定乱。明晨越等并入，被抚接甚厚。越改领南济阴太守，本官如故。
越等既爲废帝尽心，虑明帝不能容之。上接待虽厚，内并怀惧。上意亦不欲使其居中，从容谓曰： 卿遭离暴朝，勤劳日久，兵马大郡，随卿等所择。 越等素已自疑，及闻此旨，皆相顾失色。因谋作难，以告沈攸之，攸之具白帝，即日下狱死。
越善立营阵，每数万人止顿，自骑马前行，使军人随其后，马止营合，未尝参差。及沈攸之代殷孝祖爲南讨前锋，时孝祖新死，衆心并惧。攸之叹曰： 宗公可惜，故有胜人处。 而性严酷，好行刑诛，时王玄谟御下亦少恩，将士爲之语曰： 宁作五年徒，不逐王玄谟，玄谟犹尚可，宗越更杀我。 
谭金在魏时，与薛安都有旧，后出新野居牛门村。及安都归国，金常随征讨，副安都，排坚陷阵，气力兼人。孝建三年，爲屯骑校尉、直合，领南清河太守。景和元年，前废帝诛群公，金等并爲之用，封金平都县男，童太一宜阳县男，沈攸之东兴县男。
越州里又有武念、佼长生、曹欣之、蔡那并以将帅显。武念位至南阳太守，长生甯蛮校尉，曹欣之骁骑将军；蔡那见子道恭传。
吴喜，吴兴临安人也。本名喜公，明帝减爲喜。出身爲领军府白衣吏。少知书，领军将军沈演之使写起居注，所写既毕，闇诵略皆上口。演之尝作让表，未奏失本，喜经一见即写，无所漏脱。演之甚知之。因此涉猎史、汉，颇见古今。演之门生朱重人入爲主书，荐喜爲主书吏，进爲主图令史。文帝尝求图书，喜开卷倒进之，帝怒遣出。会太子步兵校尉沈庆之征蛮，啓文帝请喜自随，爲孝武所知。稍迁至河东太守、殿中御史。
明帝即位，四方反叛，喜请得精兵三百致死于东。帝大悦，即假建武将军，简羽林勇士配之。议者以喜刀笔吏，不尝爲将，不可遣。中书舍人巢尚之曰： 喜随沈庆之累经军旅，性既勇决，又习战阵，若能任之，必有成绩。 喜乃东讨。
喜在孝武世既见驱使，性宽厚，所至人并怀之。及东讨，百姓闻吴河东来，便望风降散，故喜所至克捷。迁步兵校尉，封竟陵县侯。
东土平定，又率所领南讨，迁寻阳太守。泰始四年，改封东兴县侯，除右军将军、淮阳太守，兼太子左卫率。五年，转骁骑将军，太守、兼率如故。其年，大破魏军于荆亭。六年，又率军向豫州拒魏军，加都督豫州诸军事。明年还建邺。
初，喜东征，白明帝得寻阳王子房及诸贼帅即于东枭斩。东土既平，喜见南贼方炽，虑后翻覆受祸，乃生送子房还都。凡诸大主帅顾琛、王昙生之徒皆被全活。上以喜新立大功，不问而心衔之。及平荆州，恣意剽虏，赃私万计。又尝对客言汉高、魏武本是何人。上闻之益不悦。后寿寂之死，喜内惧，因乞中散大夫。上尤疑之。及上有疾，爲身后之虑，疑其将来不能事幼主，乃赐死。上召入内殿，与言谑酬接甚款，赐以名馔并金银御器。敕将命者勿使食器宿喜家。上素多忌讳，不欲令食器停凶祸之室故也。及喜死，发诏赙赠，子徽人袭。
黄回，竟陵郡军人也。出身充郡府杂使，稍至传教。臧质爲郡，转爲斋帅。及去职，以回自随。质讨元凶，回随从有功，免军户。后随质于梁山败走，被录，遇赦，因下都。于宣阳门与人相打，诈称江夏王义恭马客，被鞭二百，付右尚方。会中书舍人戴明宝被系，差回爲户伯。奉事明宝，竭心尽力，明宝寻得原赦，委任如初，啓免回以领随身队统，知宅及江西墅事。性巧，触类多能，明宝甚宠任之。
回拳捷果劲，勇力兼人，在江西与诸楚子相结，屡爲劫盗。会明帝初即位，四方反叛，明宝啓帝使回募江西楚人，得快手八百，隶刘勉西讨。累迁至将校，以功封葛阳县男。
元徽初，桂阳王休范爲逆，回以屯骑校尉领军隶齐高帝，于新亭创诈降之计,回见休范可乘,谓张敬儿曰： 卿可取之,我誓不杀诸王。 敬儿即日斩休范。事平,进爵爲侯,改封闻喜县。
四年，迁冠军将军、南琅邪济阳二郡太守。建平王景素反，回又率军前讨。城平之日，回军先入。又以景素让张倪奴。明年迁右卫将军。沈攸之反，以回爲平西将军、郢州刺史，率衆出新亭爲前锋，未发而袁粲据于石头，不从齐高帝。回与新亭诸将任候伯、彭文之、王宜兴等谋应粲，攻高帝于朝堂。事既不果，高帝抚之如旧。回与宜兴素不协，斩之。
宜兴，吴兴人也，形状短小而果劲有胆力，少年时爲劫不须伴，郡县讨逐，围绕数十重，终莫能擒。尝舞刀楯，回使十余人以水交洒不能着。明帝泰始中爲将，在寿阳间与魏战，每以少制多，挺身深入。以平建平王景素功，封长寿县男。至是爲屯骑校尉，见杀。
回进军未至郢州而沈攸之败走。回不乐停郢州，固求南兖，遂率部曲辄还，改封安陆郡公，徙南兖州刺史，加都督。
齐高帝以回专杀，终不附己，乃使召之。及上车，爱妾见赤光冠其头至足，苦止不肯住。及至见诛。
回既贵，祗事戴明宝甚谨。言必自名，未尝敢坐，躬至帐下及入内料检有无，随乏供送，以此爲常。
回同时爲将有南郡高道庆，凶险暴横，求欲无已，有失其意者，辄加捶拉，往往有死者。朝廷畏之如虎狼。齐高帝与袁粲等议，收付廷尉赐死。
论曰：凶人之济其身业，非世乱其莫由焉。鲁爽以乱世之请而行之于平日，其取败也宜哉。安都自致奔亡，亦爲幸矣。邓琬以乱济乱，终致颠陨。宗越衅稔恶盈，旋至夷戮，各其职也。吴喜以定乱之功，劳未酬而祸集；黄回以助顺之志，福未验而灾生，唯命也哉。
