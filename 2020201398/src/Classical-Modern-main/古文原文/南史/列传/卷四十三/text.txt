齐高帝诸子下
临川献王映字宣光，高帝第三子也。少而警悟，美言笑，善容止。仕宋位给事黄门侍郎、南兖州刺史，留心吏事，自下莫不肃然，令行禁止。
高帝践阼，爲荆州刺史，加都督，封临川王。尝致钱还都买物，有献计者，于江陵买货，至都还换，可得微有所增。映笑曰： 我是贾客邪，乃复求利。 改授都督、扬州刺史。莅事聪敏，府州曹局皆重足以奉禁令，自宋彭城王义康以后，未之有也。
永明元年，爲侍中、骠骑将军。五年，即本号开府仪同三司。七年薨。映善骑射，解声律，工左右书、左右射，应接宾客，风韵韶靡，及薨，朝野莫不惋惜。赠司空。九子皆封侯。
长子子晋，永元初爲侍中，入梁爲高平太守。第二子子游，州陵侯，爲黄门侍郎。谋反，兄弟并伏诛。
长沙威王晃字宣明，高帝第四子也。少有武力，爲高帝所爱。升明二年，代兄映爲淮南、宣城二郡太守。晃便弓马，初沈攸之事起，晃多从武容，赫弈都街，时人爲之语曰： 焕焕萧四伞。 其年，迁西中郎将、豫州刺史，监二州诸军事。
高帝践阼，晃每陈政事，辄爲典签所裁，晃杀之。上大怒，手诏赐杖。迁南徐州刺史，加都督。武帝爲皇太子，拜武进陵，于曲阿后湖斗队，使晃御马军，上闻之，又不悦。临崩，以晃属武帝，处以辇毂近蕃，勿令远出。
永明元年，以晃爲都督、南徐州刺史。入爲中书监。时禁诸王蓄仗，在都下者，唯置捉刀左右四十人。晃爱武饰，罢徐州还，私载数百人仗还都，爲禁司所觉，投之江中。帝闻之大怒，将纠以法，豫章王嶷稽首流涕曰： 晃罪诚不足宥，陛下当忆先朝念白象。 白象，晃小字也。上亦垂泣。高帝大渐时，戒武帝曰： 宋氏若骨肉不相图，佗族岂得乘其弊？汝深戒之。 故武帝终无异意，然晃亦不见亲宠。当时论者，以武帝优于魏文，减于汉明。
后拜车骑将军、侍中。薨，赠开府仪同三司。武帝尝幸锺山，晃从驾。以马矟刺道边枯櫱，上令左右数人引之，银缠皆卷聚而矟不出，乃令晃复驰马拔之，应手便去。每远州献骏马，上辄令晃于华林中调试之。高帝常曰： 此我家任城也。 武帝缘此意，故諡曰威。
武陵昭王晔字宣昭，高帝第五子也。母罗氏，从高帝在淮阴，以罪诛。晔年四岁，思慕不异成人，每恸吐血。高帝敕武帝曰： 三昧至性如此，恐不济，汝可与共住，每抑割之。 三昧，晔小字也。故晔见爱。
高帝虽爲方伯，而居处甚贫，诸子学书无纸笔，晔常以指画空中及画掌学字，遂工篆法。少时又无棋局，乃破荻爲片，纵横以爲棋局，指点行势，遂至名品。
性刚颖俊出，与诸王共作短句诗，学谢灵运体，以呈高帝。帝报曰： 见汝二十字，诸儿作中，最爲优者。但康乐放荡，作体不辨有首尾，安仁、士衡深可宗尚，顔延之抑其次也。 
建元二年，爲会稽太守，加都督。上遣儒士刘瓛往郡，爲晔讲五经。武帝即位，历中书令、祠部尚书。巫觋或言晔有非常之相，以此自负，武帝闻之，故无宠，未尝处方岳。于御坐曲宴，醉伏地，貂抄肉柈。帝笑曰： 汙貂。 对曰： 陛下爱其羽毛，而疏其骨肉。 帝不悦。
性轻财重义，有古人风。罢会稽还都，斋中钱不满万，俸禄所入，皆与参佐宾僚共之。常曰： 兄作天子，何畏弟无钱。 居止附身所须而已。名后堂山爲首阳，盖怨贫薄也。
尝于武帝前与竟陵王子良围棋，子良大北。及退，豫章文献王谓晔曰： 汝与司徒手谈，故当小相推让。 答曰： 晔立身以来，未尝一口妄语。 执心疏婞，偏不知悔。好文章，射爲当时独绝，琅邪王瞻亦称善射，而不及晔也。
武帝幸豫章王嶷东田，宴诸长王，独不召晔。嶷曰： 风景殊美，今日甚忆武陵。 上仍呼使射，屡发命中，顾四坐曰： 手何如？ 上神色甚怪，嶷曰： 阿五常日不尔，今可谓仰藉天威。 帝意乃释。后于华林射赌，凡六箭，五破一皮，赐钱五万文。又上举酒劝晔，曰： 陛下常不以此处许臣。 上回面不答。
豫章王于邸起土山，列种桐竹，号爲桐山。武帝幸之，置酒爲乐，顾临川王映： 王邸亦有嘉名不？ 映曰： 臣好栖静，因以爲称。 又问晔，晔曰： 臣山卑，不曾栖灵昭景，唯有薇蕨，直号首阳山。 帝曰： 此直劳者之歌也。 
久之，出爲江州刺史。上以晔方出镇，求其宅给诸皇子，遣舍人喻旨。晔曰： 先帝赐臣此宅，使臣歌哭有所，陛下欲以州易宅，臣请不以宅易州。 帝恨之。至镇百馀日，典签赵渥之啓晔得失，征还爲左户尚书。迁太常卿。累不得志。
冬节问讯，诸王皆出，晔独后来，上已还便殿，闻晔至，引见，问之，晔称牛羸不能取路。上敕车府给副御牛一头。敕主客自今诸王来不随例者，不复爲通。
公事还，过竟陵王子良宅，冬月道逢乞人，脱襦与之。子良见晔衣单，进襦于晔。晔曰： 我与向人亦复何异。 尚书令王俭诣晔，晔留俭设食，盘中菘菜鱯鱼而已。俭重其率真，爲饱食尽欢而去。
寻爲丹阳尹，始不复置行事，自得亲政。转侍中、护军将军，给油络车，又给扶二人。武帝临崩，遗诏爲卫将军、开府仪同三司。大行在殡，竟陵王子良在殿内，太孙未至，衆论喧疑，晔衆中言曰： 若立长，则应在我；立嫡，则应立太孙。 及郁林立，甚见冯赖。隆昌元年薨，赠司空，班剑二十人。
安成恭王暠字宣曜，高帝第六子也。性清和，多疾。历位南中郎将、江州刺史，侍中，领步兵校尉，中书令。永明九年，爲散骑常侍、秘书监，领石头戍事。及夏薨。
鄱阳王锵字宣韶，高帝第七子也。建元末，武帝即位，爲雍州刺史，加都督。武帝服除，锵方还，始入觐拜便流涕。武帝愕然，问其故，锵收泪曰： 臣违奉弥年，今奉顔色，圣顔损瘦，所以泣耳。 武帝叹曰： 我复是有此一弟。 
累迁丹阳尹。永明十一年，爲领军将军。锵和悌美令，性谦慎，好文章，有宠于武帝。领军之授，齐室诸王所未爲，锵在官理事无壅，当时称之。车驾游幸，常甲仗卫从，恩待次豫章王嶷。其年，给油络车。
隆昌元年，转尚书左仆射，迁侍中、骠骑将军、开府仪同三司，领兵置佐。锵雍容得物情，爲郁林依信。郁林心疑明帝，诸王问讯，独留锵，谓曰： 闻鸾于法身何如？ 锵曰： 臣鸾于宗戚最长，且受寄先帝，臣等年皆尚少，朝廷之干，唯鸾一人，愿陛下无以爲虑。 郁林退谓徐龙驹曰： 我欲与公共计取鸾，公既不同，我不能独办，且复小听。 及郁林废，锵竟不知。
延兴元年，进位司徒，侍中如故。明帝镇东府，权威稍异，锵每往，明帝屣履至车迎锵，语及家国，言泪俱下，锵以此推信之。而宫台内皆属意于锵，劝令入宫，发兵辅政。制局监谢粲说锵及随王子隆曰： 殿下但乘油壁车入宫，出天子置朝堂，二王夹辅号令，粲等闭城门上仗，谁敢不同，宣城公政当投井求活，岂有一步动哉！东城人政共縳送耳。 子隆欲定计，锵以上台兵力既悉东府，且虑难捷，意甚犹豫。马队主刘巨，武帝时旧人，诣锵请间，叩头劝锵立事。锵命驾将入，复回还内，与母陆太妃别，日暮不成行。典签知谋告之，数日，明帝遣二千人围锵宅，害锵，谢粲等皆见杀。凡诸王被害，皆以夜遣兵围宅，或斧斫关排墙，叫噪而入，家财皆见封籍焉。
桂阳王铄字宣朗，高帝第八子也。永明七年爲中书令，加散骑常侍。时鄱阳王锵好文章，铄好名理，人称爲鄱桂。
铄清羸有冷疾，常枕卧，武帝临视，赐床帐衾褥。性理偏詖，遇其赏兴，则诗酒连日，情有所废，则兄弟不通。隆昌元年，加前将军，给油络车，并给扶二人。
鄱阳王见害，铄迁中军将军、开府仪同三司。不自安，至东府见明帝，及出，处分存亡之计。谓侍读山悰曰： 吾前日觐王，王流涕呜咽，而鄱阳、随郡见诛。今日见王，王又流涕而有愧色，其在吾邪？ 其夜三更中兵至，见害。
始兴简王鉴字宣彻，高帝第十子也。性聪警。年八岁，丧所生母，号慕过人，数日中便至骨立。豫章文献王闻之，抚其首呜咽，谓高帝曰： 此儿操行异人，恐其不济。 高帝亦悲不自胜。
初封广兴郡王，袁彖时爲秘书丞，早有令誉，高帝盛重鉴，乃以彖爲友。后改封始兴。自晋以来，益州刺史皆以良将爲之。宋泰始中，益州市桥忽生小洲，道士邵硕见之，曰： 当有贵王临州。 刘亮爲刺史，斋前石榴树陵冬生华，亮以问硕，硕曰： 此谓狂华，宋诸刘灭亡之象。后二年君当终，后九载宋当灭。灭后有王胜喜来作此州，冀尔时蜀土平。 硕始康人，元徽二年，忽告人云： 吾命终。 因卧而死。后人见硕在荆州上明，以一只故履缚左脚，而行甚疾，遂不知所之。永明二年，武帝不复用诸将爲益州，始以鉴爲益州刺史、督益宁二州军事，加鼓吹一部。 胜喜 反语爲 始兴 ，硕言于此乃验。
先是劫帅韩武方常聚党千馀人，断流爲暴，郡县不能禁，行旅断绝。鉴行至上明，武方乃出降。长史虞悰等咸请杀之。鉴曰： 武方爲暴积年，所在不能制，今降而被杀，失信；且无以劝善。 于是啓台，果被宥，自是巴西蛮夷凶恶，皆望风降附。行次新城，道路籍籍，云陈显达大选士马，不肯就征，巴西太守阴智伯亦以爲然。乃停新城十许日，遣典签张昙皙往观形势。俄而显达遣使人郭安明、朱公恩奉书贡遗，咸劝鉴执之。鉴曰： 显达立节本朝，必自无此。昙皙还，若有同异，执安明等未晚。 居二日，昙皙还，说显达遣家累已出城，日夕望殿下至。于是乃前。时年十四。
好学，善属文，不重华饰，器服清素，有高士风。与记室参军蔡仲熊登张仪楼，商略先言往行及蜀土人物。鉴言辞和辩，仲熊应对无滞，当时以爲盛事。
州城北门常闭不开，鉴问其故于虞悰，悰答曰： 蜀中多夷暴，有时抄掠至城下，故相承闭之。 鉴曰： 古人云， 善闭无关楗 。且在德不在门。 即令开之。戎夷慕义，自是清谧。于州园地得古冢，无复棺，但有石椁。铜器十馀种，并古形；玉璧三枚；珍宝甚多，不可皆识；金银爲蚕蛇形者数斗。又以朱沙爲阜，水银爲池，左右咸劝取之。鉴曰： 皇太子昔在雍，有发古冢者，得玉镜、玉屏风、玉匣之属，皆将还都，吾意常不同。 乃遣功曹何伫爲之起坟，诸宝物一不得犯。
性甚清，在蜀积年，未尝有所营造，资用一岁不满三万。王俭常叹云： 始兴王虽尊贵，而行履都是素士。 时有广汉什邡人段祖，以錞于献鉴，古礼器也。高三尺六寸六分，围三尺四寸，圆如筩，铜色黑如漆，甚薄，上有铜马，以绳县马，令去地尺馀，灌之以水，又以器盛水于下，以芒茎当心跪注淳于，以手振芒，则声如雷，清响良久乃绝。古所以节乐也。五年，鉴献龙角一枚，长九尺三寸，色红，有文。
九年，爲散骑常侍、秘书监，领石头戍事。上以与鉴久别，车驾幸石头，宴会赏赐。寻迁左卫将军，未拜，遇疾。上爲南康王子琳起青杨巷第，新成，车驾与后宫幸第乐饮。其日鉴疾甚，上遣骑诏问疾相继，爲之止乐。寻薨。
江夏王锋字宣颖，高帝第十二子也。母张氏有容德，宋苍梧王逼取之，又欲害锋。高帝甚惧，不敢使居旧宅，匿于张氏舍，时年四岁。
性方整，好学书，张家无纸劄，乃倚井栏爲书，书满则洗之，已复更书，如此者累月。又晨兴不肯拂窗尘，而先画尘上，学爲书字。
五岁，高帝使学凤尾诺，一学即工。高帝大悦，以玉骐驎赐之，曰： 骐驎赏凤尾矣。 至十岁，便能属文。武帝时，藩邸严急，诸王不得读异书，五经之外，唯得看孝子图而已。锋乃密遣人于市里街巷买图籍，期月之间，殆将备矣。
好琴书，盖亦天性。尝觐武帝，赐以宝装琴，仍于御前鼓之，大见赏。帝谓鄱阳王锵曰： 闍梨琴亦是柳令之流亚，其既事事有意，吾欲试以临人。 锵曰： 昔邹忌鼓琴，威王委以国政。 乃出爲南徐州刺史。善与人交，行事王文和、别驾江祏等，皆相友善。后文和被征爲益州，置酒告别，文和流泪曰： 下官少来未尝作诗，今日违恋，不觉文生于性。 王俭闻之，曰： 江夏可谓善变素丝也。 
工书，爲当时蕃王所推。南郡王昭业亦称工，谓武帝曰： 臣书固应胜江夏王。 武帝答： 闍梨第一，法身第二。 法身昭业小名，闍梨锋小名也。
隆昌元年，爲侍中，领骁骑将军，寻加秘书监。及明帝知权，蕃邸危惧，江祏尝谓王晏曰： 江夏王有才行，亦善能匿迹，以琴道授羊景之，景之着名，而江夏掩能于世，非唯七弦而已，百氏亦复如之。 锋闻叹曰： 江祏遂复爲混沌画眉，欲益反弊耳。寡人声酒是耽,狗马是好，岂复一豪于平生哉。 当时以爲话言。常忽忽不乐，着修柏赋以见志，曰： 既殊群而抗立，亦含贞而挺正。岂春日之自芳，在霜下而爲盛。冲风不能摧其枝，积雪不能改其性。虽坎坛于当年，庶后凋之可咏。 时鼎业潜移，锋独慨然有匡复之意，逼之行事典签，故不遂也。尝见明帝，言次及遥光才力可委之意，锋答曰： 遥光之于殿下，犹殿下之于高皇，卫宗庙，安社稷，实有攸寄。 明帝失色。
锋有武力，明帝杀诸王，锋与书诘责，左右不爲通。明帝深惮之，不敢于第收之。锋出登车，兵人欲上车防勒，锋以手击却数人，皆应时倒地，遂逼害之。江斅闻其死，流涕曰： 芳兰当门，不得不锄，其修柏之赋乎。 
南平王锐字宣毅，高帝第十五子也。位左户尚书，朝直勤谨，未尝属疾。永明十年，出爲南中郎将、湘州刺史。延兴元年，明帝作辅，害诸王，遣裴叔业平寻阳，仍进湘州。锐防合周伯玉大言于衆曰： 此非天子意，今斩叔业，举兵匡社稷，谁敢不同！ 锐典签叱左右斩之，锐见害，伯玉下狱诛。
宜都王铿字宣俨，高帝第十六子也。生三岁丧母。及有识，问母所在，左右告以早亡，便思慕蔬食自悲。不识母，常祈请幽冥，求一梦见。至六岁，遂梦见一女人，云是其母。铿悲泣向旧左右说容貌衣服事，皆如平生，闻者莫不歔欷。
清悟有学行。永明十一年，爲南豫州刺史、都督二州军事。虽未经庶务，而雅得人心。举动每爲签帅所制，立意多不得行。州镇姑孰，于时人发桓温女冢，得金巾箱，织金篾爲严器，又有金蚕银茧等物甚多。条以啓闻，郁林敕以物赐之。铿曰： 今取往物，后取今物，如此回圈，岂可不熟念。 使长史蔡约自往修复，纤毫不犯。
年十岁时，与吉景曜商略先言往行。左右误排柟榴屏风，倒压其背，顔色不异，言谈无辍，亦不顾视。弥善射，常以堋的太阔，曰： 终日射侯，何难之有。 乃取甘蔗插地，百步射之，十发十中。
永明中，制诸王年未三十，不得畜妾。及武帝晏驾后，有劝取左右者，铿曰： 在内不无使役，既先朝遗旨，何忍而违。 
及延兴元年，明帝诛高、武、文惠诸子，铿闻之，冯左右从容雅步，咏陆机吊魏武云： 昔以四海爲己任，死则以爱子托人。 如此者三，左右皆泣。后果遣吕文显赉药往，夜进听事，正逢八关斋。铿上高坐，谓文显曰： 高皇昔宠任君，何事乃有今日之行？ 答云： 出不获已。 于是仰药。时年十八。身长七尺，铿状似兄嶷，咸以国器许之。及死，有识者莫不痛惜。
初铿出合时，年七岁，陶弘景爲侍读，八九年中，甚相接遇。后弘景隐山，忽梦铿来，惨然言别，云： 某日命过。身无罪，后三年当生某家。 弘景访以幽中事，多秘不出。觉后，即遣信出都参访，果与事符同，弘景因着梦记云。
晋熙王銶字宣攸，高帝第十八子也。隆昌元年，位郢州刺史。延兴元年见害。
河东王铉字宣胤，高帝第十九子也。母张氏，有宠于高帝，铉又最幼，尤所留心。高帝临崩，以属武帝，武帝甚加意焉，爲纳柳世隆女爲妃。武帝与群臣看新妇，流涕不自胜，豫章王嶷亦哽咽。及明帝诛高帝诸子，以铉高帝所爱，亦以才弱年幼，故得全。
初铉年三四岁，高帝尝昼卧缠发，铉上高帝腹上弄绳，高帝因以绳赐铉。及崩后，铉以宝函盛绳，岁时辄开视，流涕呜咽。人才甚凡，而有此一至。
建武中，高、武子孙忧疑。铉朝见，常鞠躬俯偻，不敢正行直视。寻迁侍中、卫将军。
铉年稍长。四年，诛王晏，以谋立铉爲名，铉免官，以王还第，禁不得与外人交通。永泰元年，明帝疾暴甚，乃见害。闻收至，欣然曰： 死生命也，终不斅建安乞爲奴而不得。 仰药而卒。铉二子在孩抱，亦见杀。
论曰：豫章文献王珪璋之质，夙表天姿，行己所安，率由忠敬。虽代宗之议早隆皇瞩，而天伦之爱无亏永明，故知 爲仁由己 ，不虚言也。自宋受晋终,马氏遂爲废姓，齐受宋禅，刘宗尽见诛夷，梁武革齐，弗取前辙，子恪兄弟，并皆录用，虽见梁武之弘裕，亦表文献之余庆。昔陈思表云： 权之所存，虽疏必重，势之所去，虽亲必轻。 原夫此言，实存固本。然就国之典，既随代革，卿士入朝，作贵蕃辅，皇王托体，同禀尊极，仕无常资，秩有恒数，礼地兼隆，易生推拟。武帝顾命，情深尊嫡，密图远算，意在求安。以明帝同起布衣，用存顾托，遂韬末命于近戚，寄重任于疏亲。以爲子弟布列，外有强大之固，支庶中立，可息觊觎之谋，表里相维，洊隆家国。曾不虑机能运衡，权可制衆，宗族歼灭，一至于斯。曹植之言，远有致矣。
