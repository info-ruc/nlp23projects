李安人戴僧静桓康焦度曹武吕安国周山图周盘龙
王广之
安人少有大志，常拊髀叹曰： 大丈夫处世，富贵不可希，取三将五校，何难之有。 随父在县，宋元嘉中，县被魏克，安人寻率部曲自拔南归。
明帝时，稍迁武卫将军，领水军讨晋安王子勋，所向克捷。事平，明帝大会新亭楼，劳诸军主。摴蒱官赌，安人五掷皆卢。帝大惊，目安人曰： 卿面方如田，封侯相也。 安人少时贫，有一人从门过，相之。曰： 君后当大富贵，与天子交手共戏。 至是，安人寻此人，不知所在。
后爲广陵太守，行南兖州事。齐高帝在淮阴，安人遥相结事。元徽初，除司州刺史，领义阳太守。及桂阳王休范起事，安人遣军援都。建平王景素起兵，安人破其军于葛桥。景素诛，留安人行南徐州事。城局参军王回素爲安人所亲，盗绢二匹。安人流涕谓曰： 我与卿契阔备尝，今日犯王法，乃卿负我也。 于军门斩之，厚爲敛祭，军府皆震服。转东中郎司马，行会稽郡事。时苍梧纵虐，齐高帝忧迫无计。安人白高帝，欲于东奉江夏王跻起兵。高帝不许，乃止。
高帝即位，爲中领军，封康乐侯。自宋泰始以来，内外频有贼寇，将帅以下，各募部曲，屯聚都下。安人上表，以爲自非淮北常备，其外馀军悉皆输遣，若亲近宜立随身者，听限人数。上纳之，故诏断衆募。时王敬则以勋诚见亲，至于家国密事，上唯与安人论议。谓曰： 署事有卿名，我便不复细览也。 
寻爲领军将军。魏攻寿春至马头，诏安人御之，魏军退，安人沿淮进寿春。先是宋时亡命王元初聚党六合山，僭大号。自云垂手过膝。州郡讨不能禽，积十馀年。安人生禽之，斩建康市。高帝崩，遗诏加侍中。武帝即位，爲丹阳尹，迁尚书左仆射。安人时屡啓密谋见赏，又善结尚书令王俭，故世传俭啓有此授。寻上表，以年疾求退，爲吴兴太守。于家载米往郡，时服其清。吴兴有项羽神护郡听事，太守到郡，必须祀以轭下牛。安人奉佛法，不与神牛，着屐上听事，又于听上八关斋。俄而牛死葬庙侧，今呼爲李公牛冢。安人寻卒，世以神爲祟。諡肃侯。
子元履，幼有操业，甚闲政体，爲司徒竟陵王子良法曹参军。与王融游狎，及王融诛，郁林敕元履随右卫将军王广之北征，密令于北杀之。广之先爲安人所厚，又知元履无过，甚拥护之。会郁林败死，元履拜谢广之，曰： 二十二载，父母之年，自此以外，丈人之赐也。 仕梁爲吴郡太守，度支尚书，衡、广、青、冀四州刺史。
戴僧静，会稽永兴人也。少有胆力，便弓马。事刺史沈文秀，俱被魏虏，后将家属叛还淮阴。齐高帝抚畜，常在左右。后于都私齎锦出，事发，系南兖州狱。高帝遣薛深饷僧静酒食，以刀子置鱼腹中。僧静与狱吏饮酒及醉，以刀刻械，手自折锁，发屋而出，归高帝。帝匿之斋内，以其家贫，年给谷千斛。
会魏军至，僧静应募出战，单刀直前。魏军奔退，又追斩三级。时天寒甚，乃脱衣，口衔三头，拍浮而还。
沈攸之事起，高帝入朝堂，遣僧静将腹心先至石头经略袁粲。时苏烈据仓城门，僧静射书与烈，夜缒入城。粲登城西南门，列烛火坐，台军至射之，火乃灭。回登东门，其党孙昙瓘骁勇善战，每荡一合，辄大杀伤，官军死者百余人。军主王天生殊死拒战，故得相持。自亥至丑，有流星赤色照地坠城中，僧静率力攻仓门，手斩粲于东门，外军烧门入。以功除前军将军、甯朔将军。
高帝即位，封建昌县侯，位太子左卫率。武帝践阼，出爲北徐州刺史。买牛给贫人令耕种，甚得荒情。后除南中郎司马、淮南太守。
永明八年，巴东王子响杀僚佐，武帝召僧静使领军向江陵。僧静面啓上曰： 巴东王年少，长史司马捉之太急，忿不思难故耳。天子儿过误杀人，有何大罪，今急遣军西上，人情惶惧，无所不至。臣不敢奉敕。 上不答而心善之。徙庐陵王中军司马、高平太守。卒，諡壮侯。
桓康，北兰陵承人也。勇果骁悍。宋大明中，随齐高帝爲军容，从武帝在赣县。泰始初，武帝起义，爲郡所絷，衆皆散。康装担，一头贮穆后，一头贮文惠太子及竟陵王子良，自负置山中。及闸客萧欣祖等四十馀人相结，破郡狱，出武帝。郡追兵急，康等死战破之。随武帝起兵，摧坚陷阵，膂力绝人。所经村邑，恣行暴害，江南人畏之，以其名怖小儿，画其形于寺中。病疟者写形帖着床壁，无不立愈。
后除襄贲令。桂阳王休范事起，康弃县还都就高帝。会事已平，除员外郎。
元徽五年七月六日夜，少帝微行至领军府，帝左右人曰： 一府皆眠，何不缘墙入？ 帝曰： 我今夕欲一处作适，待明日夜。 康与高帝所养健儿卢荒、向黑于门间听得其语。明旦，王敬则将帝首至，扣府门。康谓是变，与荒、黑拔白刃欲出，仍随高帝入宫。
高帝镇东府，除武陵王中兵、甯朔将军，带兰陵太守，常卫左右。高帝诛黄回，回时爲南兖州，部曲数千，欲收恐爲乱，召入东府，停外斋，使康数回罪，然后杀之。时人爲之语曰： 欲侜张，问桓康。 除后军将军、直合将军、南濮阳太守。
建元元年，封吴平县侯。高帝谓康曰： 卿随我日久，未得方伯，亦当未解我意，正欲与卿先共灭虏耳。 三年，魏军动，康大破魏军于淮阳。武帝即位，卒于骁骑将军。
焦度字文绩，南安氐也。祖文珪，避难居仇池。宋元嘉中，裴方明平杨难当，度父明与千余家随居襄阳，乃立天水郡略阳县以居之。
度少有气干，便弓马。孝武初，青州刺史顔师伯出镇，台差度领幢主送之，与魏豹皮公遇，交槊斗，豹皮公墯地，禽其具装马，手杀数十人。师伯啓孝武，称度气力弓马并绝人，帝召还充左右。见度形状，谓师伯曰： 此真健人也。 
补晋安王子勋夹毂队主，随镇江州。子勋起兵，以度爲龙骧将军。爲前锋，所向无不胜。事败，逃宫亭湖爲贼。朝廷闻其勇，甚患之。使江州刺史王景文诱降之。景文以爲己镇南参军，领中军直兵，厚待之。
随景文还都，常在府州内。景文被害夕，度大怒，劝景文拒命，景文不从，明帝不知也。以度武勇，补晋熙王燮防合，随镇夏口。武陵王赞代燮爲郢州，度仍留镇，爲赞前军参军。沈攸之事起，转度中直兵。齐高帝又使假度辅国将军、屯骑校尉，转右将军。
度容貌壮丑，皮肤若漆，质直木讷，口不能出言。晋熙王夹毂主周彦与度俱在郢州，彦有左右人与度父同名，彦常呼其名使役之。度积忿，呵责彦曰： 汝知我讳 明 ，而恒呼明，何也！ 
及在郢城，尤爲沈攸之所忿。攸之大衆至夏口，将直下都，留偏兵守郢而已。度于城楼上肆言骂辱攸之，至自发露形体秽辱之，故攸之怒，改计攻城。度亲力战，攸之衆蒙楯将登，度令投以秽器，贼衆不能冒，后呼此楼爲焦度楼。事甯，度功居多，封东昌县子、东宫直合将军。还都，爲贵戚追敍郢城时褰露秽亵之事，其戆如此。
爲人朴涩，欲就高帝求州，比及见，竟不涉一语。帝以其不闲政事，竟不用。后求竟陵郡，不知所以置辞，亲人授之辞百余言，度习诵数日，皆得上口。会高帝履行石头城，度于大衆中欲自陈，临时卒忘所教，乃大言曰： 度啓公，度啓公，度无食。 帝笑曰： 卿何忧无食。 即赐米百斛。建元四年，乃除淮陵太守。性好酒，醉辄暴怒，上常使人节之。年虽老而气力如故，除游击将军，卒。
曹武字士威，下邳人也。本名虎头。齐高帝镇东府，使武与戴僧静各领白直三百人。后爲屯骑校尉，带南城令。石头平，封罗江县男。及高帝受禅，改封监利县。武帝即位，累迁骁骑将军。帝以虎头名鄙，敕改之。郁林即位，进号前将军。隆昌元年，爲雍州刺史。建武二年，进爵爲侯。东昏即位，爲前将军、镇军司马。永元元年，始安王遥光反，武领军屯青溪大桥，事甯，转散骑常侍、右卫将军。
武形干甚毅，善于诱纳。晚节在雍州，致见钱七千万，皆厚轮大郭，他物称是，马八百匹。仆妾蔬食，膳无膏腴。尝爲梅虫儿、茹法珍设女伎，金翠曜眼，器服精华，虫儿等因是欲诬而夺之。
人传武每好风景，辄开库招拍张武戏。帝疑武旧将领，兼利其财，新除未及拜，遇诛。及收兵至，叹曰： 诸人知我无异意，所以杀我，政欲取吾财货伎女耳。恨令衆辈见之。 诸子长成者皆见诛，唯子世宗兄弟三人未冠，系尚方，梁武帝兵至得免。
武虽武士，颇有知人鉴。梁武及崔慧景之在襄阳，于时崔方贵盛，武性俭啬，无所饷遗，独馈梁武，谓曰： 卿必大贵，我当不及见，今以弱子相托。 每密送钱物并好马。时帝在戎多乏，就武换借，未尝不得，遂至十七万。及帝即位，忘其惠。天监二年，帝忽梦如田塍下行，两边水深无底，梦中甚惧。忽见武来负，武帝得过，曰： 卿今爲天下主，乃尔忘我顾托之言邪？我儿饥寒无依，昔所换十七万，可还其市宅。 帝觉，即使主书送钱还之，使用市宅。子世澄、世宗并蒙抽擢，三二年间，叠爲大郡。
世宗性严明，颇识兵势，末遂封侯富显。历位太子左卫率，卒，赠左散骑常侍、左卫将军，諡曰壮侯。
吕安国，广陵人也。宋大明末，以将领见任，隐重有干局，爲刘勉所称。泰始二年，爲勉军副，征殷琰，以功封锺武县男。累迁兖州刺史。及沈攸之事起，齐高帝以安国爲湘州刺史。建元元年，进爵爲侯，转右卫将军，加给事中。后改封湘乡侯。武帝即位，累迁光禄大夫，加散骑常侍。
安国欣有文授，谓其子曰： 汝后勿袴褶驱使，单衣犹恨不称，当爲朱衣官也。 历都官尚书，太子左率，领军将军。安国累居将率，在朝以宿旧见遇。寻迁散骑常侍、金紫光禄大夫，给扶。永明八年卒，諡肃侯。
周山图，字季寂，义兴义乡人也。家世寒贱，年十五六，气力绝衆，食噉恒兼数人。乡里猎戏集聚，常爲主帅，指麾处分皆见从。不事産业，恒愿爲将，虽勇健而不闲弓马。于书题甚拙，谨直少言，不尝说人短长。与人周旋，皆白首不异。
宋元嘉二十七年，魏军至瓜步，台符取健儿，山图应募，领白衣队主。军功除员外郎，加振武将军。及镇军将军张永侵魏，山图领二千人迎运至武原，爲魏军所追，合战多伤杀，魏军称其勇，呼爲武原将。及永军大败，山图收散卒，守下邳城。还除给事中、冗从仆射、直合将军。
山图好酒多失，明帝数加怒诮，后遂自改。累迁淮南太守。时盗发桓温冢，大获宝物，客窃取以遗山图。山图不受，簿以还官。迁左中郎将。
齐高帝辅政，山图密啓沈攸之久有异图，宜爲之备。帝笑而纳之。攸之事起，武帝爲西讨都督，啓山图爲军副。攸之攻郢城，武帝令山图量其形势。山图曰： 攸之爲人，性度险刻，无以结固士心。如顿兵坚城之下，适所以爲离散之渐耳。 及攸之败，高帝谓曰： 周公前言，可谓明于见事矣。 
建元元年，封晋兴县男。武帝践阼，迁竟陵王镇北司马，带南平昌太守。以盆城之旧，出入殿省，甚见亲信。义乡县长风庙神姓邓，先经爲县令，死遂发灵，山图啓乞加神位辅国将军。上答曰： 足狗肉便了事，何用阶级爲。 
转黄门郎，领羽林监四厢直卫。山图于新林立墅舍，晨夜往还。上谓曰： 卿罢万人都督而轻行郊外，自今往墅可以仗身自随，以备不虞。 及疾，上手敕问疾。寻卒，年六十四。
周盘龙，北兰陵人也。胆气过人，尤便弓马。宋泰始中，以军功封晋安子。元徽二年，桂阳构难，盘龙时爲冗从仆射，随齐高帝顿新亭。稍至骁骑将军，改封沌阳侯。
高帝即位，进号右将军。建元元年，魏攻寿春，以盘龙爲军主、假节，助豫州刺史垣崇祖拒魏，大破之。上闻之喜，下诏称美，送金钗以二十枚与其爱妾杜氏。手敕曰： 饷周公阿杜。 明年，魏攻淮阳，围角城。先是，上遣军主成买戍角城，辞于王俭曰： 今段之行，必以死报。衡门蓬户，不朱斯白。小人弱息当得一子。 俭问其故，答曰： 若不杀贼，便爲贼杀。弱息不爲世子，便爲孝子；孝子则门加素垩，世子则门施丹赭。 至是买被围，上遣领军将军李安人救之，敕盘龙率马步下淮阳就李安人。买与魏拒战，手所伤杀无数。晨起手中忽有数升血，其日遂战死。首见斩，犹尸据鞍奔还军然后僵。
盘龙子奉叔单马率二百馀人陷阵，魏军万余骑张左右翼围之。一骑走还报奉叔已没，盘龙方食，弃箸。驰马奋矟，直奔魏阵，自称 周公来 。魏人素畏盘龙骁名，莫不披靡。时奉叔已大杀魏军，得出在外，盘龙不知，乃东西触击，魏军莫敢当，奉叔见其父久不出，复跃马入阵，父子两骑萦搅数万人，魏军大败。盘龙父子由是名播北国。形甚羸而临军勇果，诸将莫逮。
永明五年，爲大司马，加征虏将军、济阳太守。武帝数讲武，尝令盘龙领马军，校骑骋矟。后以疾，爲光禄大夫。
寻出爲兖州刺史，进爵爲侯。角城戍将张蒲与魏潜通，因大雾乘船入清中采樵，载魏人直向城东门，坐爲有司所奏，诏白衣领职。八坐寻奏重定，加领东平太守。盘龙表年老才弱，不可镇边，求解职，见许。
还爲散骑常侍、光禄大夫。武帝戏之曰： 卿着貂蝉，何如兜鍪？ 盘龙曰： 此貂蝉从兜鍪中生耳。 寻病卒，年七十九。
子奉叔，勇力绝人，少随盘龙征讨，所在暴掠。爲东宫直合将军。郁林在西州，奉叔密得自进，及即位，与直合将军曹道刚爲心膂。奉叔善骑马，帝从其学骑，尤见亲宠，得入内，无所忌惮。陵轹朝士，就司空王敬则换米二百斛，敬则以百斛与之，不受。敬则大惧，乃更饷二百斛并金铪等物。敬则有一内妓，帝令奉叔求。奉叔不通径前，从者执单刀皆半拔，敬则跣走入内。既而自计不免，乃出，遥呼奉叔曰： 弟那忽能顾？ 奉叔宣旨求妓意，乃得释。与綦母珍、曹道刚、朱隆之共相唇齿，煽弄威权。奉叔常翼单刀二十口，出入禁闱，既无别诏，门卫莫敢诃。每语人云： 周郎刀不识君。 求武帝御角及舆，并求御仗以给左右。事无不从。又求黄门郎，明帝作辅，固执不能得，乃令萧谌、萧坦之说帝出奉叔爲外镇，树腹心。又说奉叔以方伯之重，奉叔纳其言。隆昌元年，出爲青、冀二州刺史。奉叔就帝求千户侯，帝许之。明帝以爲不可。忽谓萧谌曰： 若不能见与千户侯，不复应减五百户；不尔，周郎当就刀头取办耳。 既而封曲江县男，奉叔大怒，于衆中攘刀，厉目切齿。明帝说谕乃受。及将之镇，明帝虑其不可复制，因其早入，引往后堂，执送廷尉尽之。
王广之字士林，一字林之，沛郡相人也。少好弓马，便捷有勇力。初爲马队主，随刘勉征殷琰。兵既盛而合肥戍又阻兵爲寇。勉宣令军中求征合肥者，以大郡赏之。广之曰： 若得将军所乘马，判能制之。 勉幢主皇甫肃谓勉曰： 广之敢夺节下马，可斩。 勉曰： 观其意必能立功。 即推鞍下马与之。及行，合肥果拔，勉大赏之，即擢爲军主。广之于勉前谓肃曰： 节下若从卿言，非唯斩壮士，亦自无以平贼。卿不赏才乃至此邪！ 广之由此知名。初封蒲圻子。肃有学术，善举止，广之亦雅相推慕。勉亡后，肃更依广之，广之盛相赏接，啓武帝以爲东海太守，不念旧恶如此。
广之后以征伐功，位给事中、冠军将军，改封宁都县子。齐高帝废苍梧，出广之爲徐州刺史、锺离太守。沈攸之事起，广之留都下，豫平石头，仍从高帝顿新亭。高帝诛黄回，回弟驷及从弟马、兄子奴亡逸。高帝与广之书曰： 黄回虽有微勋，而罪过转不可容。近遂啓请御大小二舆爲刺史服饰，吾乃不惜爲其啓闻，政恐得舆复求画轮车。此外罪不可胜数，弟自悉之。今啓依法。 令广之于江西搜捕驷等。
建元元年，进爵爲侯。武帝即位，累迁右卫将军，散骑常侍，前军将军。延兴元年，爲豫州刺史，豫废郁林。后拜镇南将军、江州刺史，进应城县公。建武中，位侍中、镇军将军，给扶。后卒，赠车骑将军，諡壮公。
子珍国字德重，仕齐爲南谯太守，有能名。时郡境苦饥，乃发米散财以振穷乏。高帝手敕云： 卿爱人活国，甚副吾意。 
永明初，迁桂阳内史，讨捕贼盗，境内肃清。罢任还都，路经江州，刺史柳世隆临渚饯别，见珍国还装轻素，叹曰： 此真良二千石也, 还爲大司马中兵参军。武帝雅相知赏,谓其父广之曰： 珍国应堪大用，卿可谓老蚌也。 广之曰： 臣不敢辞。 帝大笑。帝每叹曰： 晚代将家子弟如珍国者少矣。 累迁游击将军，父忧去职。
建武末，魏军围司州，明帝使徐州刺史裴叔业攻拔涡阳，以爲声援，起珍国爲辅国将军助焉。魏将杨大眼大衆奄至，叔业惧，弃军走。珍国率其衆殿，故不至大败。及会稽太守王敬则反，珍国又率衆拒之。永元中，爲北徐州刺史，将军如故。梁武起兵，东昏召珍国以衆还都，使出屯朱雀门，爲王茂所败。乃入城，密遣郗纂奉明镜献诚于梁武帝，帝断金以报之。时侍中、卫尉张稷都督衆军，珍国潜结稷腹心张齐要稷，稷许之。十二月丙寅旦，珍国引稷于卫尉府勒兵入自云龙门，杀东昏于内殿，与稷会尚书仆射王亮等于西锺下，使国子博士范云等奉东昏首归梁武。
后因侍宴，帝曰： 卿明镜尚存，昔金何在？ 珍国曰： 黄金谨在臣肘，不敢失坠。 历位左卫将军，加散骑常侍，封滠阳侯。迁都官尚书。初，珍国自以废杀东昏，意望台鼎。先是出爲梁、秦二州刺史，心常郁怏，酒后于坐啓云： 臣近入梁山便哭。 帝大惊曰： 卿若哭东昏则已晚，若哭我，我复未死。 珍国起拜谢，竟不答，坐即散，因此疏退，久方有此进。天监五年，魏任城王澄攻锺离，帝遣珍国爲援，因问讨贼方略。对曰： 臣常患魏衆少，不苦其多。 武帝壮其言，乃假节与衆军同赴。魏军退，班师。又出爲南秦、梁二州刺史，会梁州长史夏侯道迁以州降魏，珍国步道出魏兴，将袭之，不果，遂留镇焉。改封宜阳县侯，累迁丹阳尹。卒，赠车骑将军，諡曰威。子僧度嗣。
张齐字子向，冯翊郡人。少有胆气。初事荆州司马垣历生，历生酗酒，遇下严酷，不礼之。及吴郡张稷爲荆府司马，齐复从之，甚见重，以爲腹心。齐尽心事稷，稷爲南兖州，擢爲府中兵参军。
梁武帝起兵，东昏征稷归，都督宫城诸军事。齐夜引珍国就稷，齐手自执烛定谋。明旦与稷、珍国即东昏于殿内，齐手杀焉。武帝受禅，封齐安昌侯，位历阳太守。齐手不知书，目不识字，在郡清整，吏事甚修。
天监四年，魏将王足攻蜀，围巴西，帝以齐爲辅国将军救蜀，未至，足退。齐进戍南安，迁巴西太守。
初，南郑没于魏，乃于益州西置南梁州。州镇草创，皆仰益州取足。齐上夷獠义租，得米二十万斛。
十一年，进假节，督益州外水诸军。齐在益部累年，讨击蛮獠，身无宁岁。其居军中，能身亲劳辱，与士卒同勤苦，自顿舍城垒皆委曲得其便。调给衣粮资用，人无困乏。既爲物情所归，蛮獠亦不敢犯，是以威名行于庸蜀。
巴西郡居益州之半，又当东道冲要，刺史经过，军府远涉多穷匮。齐缘路聚粮食，种蔬菜，行者皆取给焉。历南梁州刺史。迁信武将军、征西鄱阳王司马、新兴永甯二郡太守，未发卒，諡曰壮。
论曰：宋氏将季，乱离日兆，家怀逐鹿，人有异图。高帝观衅深视，将符兴运。李安人、戴僧静、桓康、焦度、曹武、吕安国、周山图、周盘龙、王广之等，或早见诚款，或备尽心力，或受委方面，或功成麾下，其所以自致荣宠，夫岂徒然，盖亦验人心之有归，乐推之非妄也。语云： 勇而无礼则乱。 观夫奉叔取进之道，不亦几于乱乎。其致屠戮，亦其宜矣。珍国明镜虽在，而断金莫验，报骂之义，理则宜然，台辅之冀，其何爽也。张齐人位本下，志望易充，绩宣所莅，其殆优也。
