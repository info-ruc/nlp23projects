齐本纪下
废帝郁林王讳昭业，字元尚，小字法身，文惠太子长子也。高帝爲相王，镇东府，时年五岁，床前戏。高帝方令左右拔白发，问之曰： 儿言我谁耶？ 答曰： 太翁。 高帝笑谓左右曰： 岂有爲人作曾祖而拔白发者乎。 即掷镜、镊。其后问讯，高帝指示宾客曰： 我基于此四世矣。 及武帝即位，封爲南郡王，时年十岁。
永明五年十一月戊子，冠于东宫崇正殿。其日小会，赐王公以下帛各有差，给南郡王扶二人。
七年，有司奏给班剑二十人，鼓吹一部。高选友、学，礼绝群王。十一年，给皁轮三望车。文惠太子薨，立南郡王爲皇太孙，居东宫。
其年七月戊寅，武帝崩，皇太孙即帝位，大赦。
八月壬午，诏称遗诏，以护军将军武陵王晔爲卫将军，征南大将军陈显达即本号，并开府仪同三司。以尚书左仆射西昌侯鸾爲尚书令，右仆射王晏爲左仆射，吏部尚书徐孝嗣爲右仆射。癸未，加司徒竟陵王子良位太傅，增班剑三十人。蠲除三调及衆逋在今年七月三十日以前者。省御府及无用池田邸冶，减关市徵税。先是，每有蠲原之诏，多无事实，督责如故。是时西昌侯鸾任知朝政，天下咸望风来苏，至此恩信两行，海内莫不欣然。
九月辛酉，追尊文惠皇太子爲世宗文皇帝。
冬十月壬寅，尊皇太孙太妃爲皇太后，立皇后何氏。
十一月庚戌，魏人来聘。辛亥，立临汝公昭文爲新安王、曲江公昭秀爲临海王，皇弟昭粲爲永嘉王。
隆昌元年春正月丁未，大赦，改元。加太傅竟陵王子良殊礼。镇军将军西昌侯鸾即本号爲大将军，给鼓吹一部，亲兵五百人。以领军鄱阳王锵爲尚书右仆射。诏百僚极陈得失。又诏王公以下各举所知。辛亥，祀南郊，宥隆昌元年以来流人。戊午，拜崇安陵。甲戌，使司徒参军刘瓒聘于魏。
二月辛卯，祀明堂。
夏四月辛巳，卫将军、开府仪同三司武陵王晔薨。戊子，太傅竟陵王子良薨。丁酉，以骠骑将军庐陵王子卿爲卫将军，尚书右仆射鄱阳王锵爲骠骑将军，并开府仪同三司。
闰月丁卯，以镇军大将军西昌侯鸾即本号开府仪同三司。五月甲戌朔，日有蚀之。
秋七月癸巳，皇太后令废帝爲郁林王。
帝少美容止，好隶书，武帝特所锺爱，敕皇孙手书不得妄出以贵之。进退音吐，甚有令誉。生而爲竟陵文宣王所摄养，常在袁妃间。竟陵王移住西州，帝亦随住焉。性甚辩慧，哀乐过人。接对宾客，皆款曲周至。矫情饰诈，阴怀鄙慝。与左右无赖群小二十许人共衣食，同卧起。妃何氏择其中美貌者，皆与交欢。密就富市人求钱，无敢不与。及竟陵王移西邸，帝独住西州，每夜辄开后堂合，与诸不逞小人，至诸营署中淫宴。凡诸小人，并逆加爵位，皆疏官名号于黄纸，使各囊盛以带之，许南面之日，即便施行。又别作钥鈎，兼善效人书，每私出还，辄扃钥，封题如故，故人无知者。师史仁祖、侍书胡天翼闻之，相与谋曰： 若言之二宫，则其事未易，若于营署爲异人所殴打，及犬物所伤，岂直罪止一身，亦当尽室及祸。年各已七十，馀生宁足吝邪。 数日中，二人相系自杀，二宫不知也。武帝以暨阳县寒人给事中綦母珍之代仁祖，剡县寒人马澄代天翼。文惠太子每禁其起居，节其用度。帝谓豫章王妃庾氏曰： 阿婆，佛法言有福生帝王家，今见作天王，便是大罪，左右主帅，动见拘执，不如市边屠酤富儿百倍。 
文惠太子自疾及薨，帝侍疾及居丧，哀容号毁，旁人见者，莫不呜咽。裁还私室，即欢笑酣饮，备食甘滋。葬毕，立爲皇太孙。问讯太妃，截壁爲合，于太妃房内往何氏间，每入辄弥时不出。武帝往东宫，帝迎拜号恸，绝而复苏，武帝自下舆抱持之，宠爱日隆。又在西州令女巫杨氏祷祀，速求天位。及文惠薨，谓由杨氏之力，倍加敬信，呼杨婆。宋氏以来，人间有杨婆儿哥，盖此征也。武帝有疾，又令杨氏日夜祷祈，令宫车早晏驾。时何妃在西州，武帝未崩数日，疾稍危，与何氏书，纸中央作一大 喜 字，而作三十六小 喜 字绕之。侍武帝疾，忧容惨戚，言发泪下。武帝每言及存亡，帝辄哽咽不自胜。武帝以此谓爲必能负荷大业，谓曰： 五年中一委宰相，汝勿厝意。五年以后，勿复委人。若自作无成，无所多恨。 临崩，执帝手曰： 阿奴，若忆翁，当好作。 如此再而崩。大敛始毕，乃悉呼武帝诸伎，备奏衆乐，诸伎虽畏威从事，莫不哽咽流涕。素好狗马，即位未逾旬，便毁武帝所起招婉殿，以材赐阉人徐龙驹，于其处爲马埒。驰骑坠马，面额并伤，称疾不出者数日。多聚名鹰快犬，以粱肉奉之。及武帝梓宫下渚，帝于端门内奉辞，轀輬车未出端门，便称疾还内。裁入合，即于内奏胡伎，鞞铎之声，震响内外。时司空王敬则问新除射声校尉萧坦之曰： 便如此，不当匆匆邪？ 坦之曰： 此政是内人哭响彻耳。 自山陵之后，便于合内乘内人车问讯，往皇后所生母宋氏间，因微服游走市里。又多往文帝崇安陵隧中，与群小共作诸鄙亵掷涂赌跳、放鹰走狗杂狡狯。
帝既失道，朝事大小，皆决之西昌侯鸾，鸾有谏，多不见从。极意赏赐左右，动至百数十万。每见钱曰： 我昔思汝一个不得，今日得用汝未？ 武帝聚钱上库五亿万，斋库亦出三亿万，金银布帛不可称计。即位未期岁，所用已过半，皆赐与诸不逞群小。取诸宝器以相击剖破碎之，以爲笑乐。及至废黜，府库悉空。
其在内，常裸袒，着红紫锦绣新衣、锦帽、红縠褌，杂采衵服。好斗鸡，密买鸡至数千价。武帝御物甘草杖，宫人寸断用之。徐龙驹爲后合舍人，日夜在六宫房内。帝与文帝幸姬霍氏淫通，改姓徐氏，龙驹劝长留宫内，声云度霍氏爲尼，以馀人代之。皇后亦淫乱，斋合通夜洞开，内外淆杂，无复分别。中书舍人綦母珍之、朱隆之，直合将军曹道刚、周奉叔并爲之羽翼。西昌侯鸾屡谏不纳；既而尼媪外入，颇传异语，乃疑鸾有异志。中书令何胤以皇后从叔见亲，使直殿省。常随后呼胤爲三父。与胤谋诛鸾，令胤受事，胤不敢当，依违杜谏，乃止。又谋出鸾于西州，中敕用事，不复关谘。鸾虑变，先使萧谌、坦之等于省诛曹道刚、朱隆之等，率兵自尚书省入云龙门，戎服加朱衣于上。比入门，三失履，王晏、徐孝嗣、萧坦之、陈显达、王广之、沈文季系进。帝在寿昌殿，裸身与霍氏相对，闻外有变，使闭内殿诸房合，令阉人登兴光楼望，还报云： 见一人戎服，从数百人,急装，在西钟楼下。 须臾，萧谌领兵先入宫，帝走向爱姬徐氏房，拔剑自刺不入，以帛缠颈，舆接出延德殿。谌初入殿，宿卫将士皆执弓楯欲战，谌曰： 所取自有人，卿等不须动。 宿卫信之。及帝出，各欲自奋，帝竟无一言。出西弄，遇弑，年二十二。舁尸出徐龙驹宅，殡葬以王礼。霍氏及广昌君宋并赐死，馀党亦见诛。
先是文惠太子立楼馆于锺山下，号曰 东田 ，太子屡游幸之， 东田 反语爲 颠童 也。武帝又于青溪立宫，号曰 旧宫 ，反之 穷厩 也。果以轻狷而至于穷。又武帝时有小史姓皇名太子，武帝曰： 皇太子非名之谓 ，于是移点于外，易名爲犬子。处士何点曰： 太子者，天地之所悬，三才之所系，今化而爲犬，不得立矣。 既而文惠太子薨，郁林、海陵相继废黜，此其验也。永明中，百姓忽着破后帽，始自建业，流于四远，贵贱翕然服之，此服祅也。帽自萧谌之家，其流遂远，天意若曰：武穆、文昭皆当灭，而谌亦诛死之效焉。
废帝海陵恭王讳昭文，字季尚，文惠太子第二子也。永明四年，封临汝公，郁林王即位，改封新安王。及郁林废，西昌侯鸾奉帝纂统。
延兴元年秋七月丁酉，皇帝即位，大赦，改元，赐文武位二等。以镇军大将军西昌侯鸾爲骠骑大将军、开府仪同三司、录尚书事、都督、扬州刺史，加班剑爲三十人，封宣城郡公，出镇东城。以尚书左仆射王晏爲尚书令，以丹阳尹徐孝嗣爲左仆射，以领军将军沈文季爲右仆射，以车骑大将军陈显达爲司空，以骠骑大将军鄱阳王锵爲司徒。命宣城公鸾甲仗百人入殿，陈显达、王晏、徐孝嗣、萧谌各五十人入殿。
八月壬辰，魏人来聘。甲午，以前司空王敬则爲太尉。辛丑，复置南蛮校尉官。甲辰，诏使者观省风俗。
九月癸未，诛新除司徒鄱阳王锵、中军大将军随王子隆。遣平西将军王广之诛南兖州刺史安陆王子敬。于是江州刺史晋安王子懋起兵，遣中护军王玄邈讨诛之。乙酉，又诛湘州刺史南平王锐、郢州刺史晋熙王銶、南豫州刺史宜都王铿。丁亥，以卫将军庐陵王子卿爲司徒，以抚军将军桂阳王铄爲中军将军、开府仪同三司。
冬十月丁酉，加宣城公鸾黄钺，进授都督中外诸军事、太傅，领大将军、扬州牧，加殊礼，进爵爲王。戊戌，诛新除中军将军桂阳王铄、抚军将军衡阳王钧、侍中秘书监江夏王锋、镇军将军建安王子真、左将军巴陵王子伦。是时宣城王鸾辅政，帝起居皆谘而后行。思食蒸鱼菜，太官令答无录公命，竟不与。辛亥，皇太后令废帝爲海陵王，使宣城王入纂皇统。建武元年，诏海陵王依汉东海王强故事，给虎贲、旄头、画轮车，设锺簴宫县。十一月，称王有疾，数遣御师往视，乃殒之。给温明秘器，敛以衮冕之服，大鸿胪监护丧事。葬给轀輬车，九旒大辂，黄屋左纛，前后部羽葆、鼓吹，挽歌二部，依东海王强故事，諡曰恭。
先是武帝立禅灵寺于都下，当世以爲壮观，天意若曰 禅 者禅也， 灵 者神明之目也，武帝晏驾而鼎业倾移也。永明世，市里小儿以铁相击于地，谓之 斗凿 ， 凿 之爲言 族 也，至是宗室族灭矣。又武帝时以燕支爲朱衣，朝士皆服之，及明帝以宗子入纂，此又夺朱之效也。时又多以生纱爲帽，半其裙而析之，号曰 倚劝 。先是人间语好云 扰攘建武 ，至是朝士劝进，实爲匆遽， 倚劝  扰攘 之言，于是验矣。高宗明皇帝讳鸾，字景栖，始安贞王道生之子也，小字玄度。少孤，高帝抚育过诸子。宋泰豫元年，爲安吉令，有严能之名。升明中，累迁淮南、宣城二郡太守，进号辅国将军。高帝践阼，封西昌侯，位郢州刺史。永明元年，爲侍中，领骁骑将军。王子侯旧乘缠帷车，帝独乘下帷，仪从如素士。公事混挠，贩食人担火误烧牛鼻，豫章王以白武帝，帝笑焉。转爲散骑常侍、左卫将军，清道而行。十年，累迁尚书左仆射，领右卫将军。武帝遗诏爲侍中、尚书令，寻加镇军将军，给班剑二十人。隆昌元年，即本号爲大将军，给鼓吹一部，亲兵五百人。寻加中书监、开府仪同三司。
海陵王立，爲骠骑大将军、录尚书事、扬州刺史，加都督，增班剑爲三十人，封宣城郡公，镇东府城，给兵五千人，钱二百万，布千匹。九江事难，假黄钺，事宁，表送之。寻加黄钺、都督中外诸军事、太傅，领大将军、扬州牧，增班剑爲四十人，给幢络三望车，前后部羽葆、鼓吹，剑履上殿，入朝不趋，赞拜不名，置左右长史、司马、从事中郎、掾、属各四人，封宣城王。未拜，太后令废海陵王，以上入纂高帝爲第三子，群臣三请，乃受命。
建武元年冬十月癸亥，皇帝即位，大赦，改元，文武赐位二等。以太尉王敬则爲大司马，以司空陈显达爲太尉。乙丑，诏断远近上礼。丁卯，诏 自今雕文篆刻，岁时光新，可悉停省。藩牧守宰，或有荐献，事非任土，严加禁断 。
十一月壬申，日有蚀之。帝宿沐浴，不御内。其日，洁斋蔬食，断朝务，屏人，单衣帢危坐，以至事毕。追尊始安贞王爲景皇，妃江氏爲懿后，别立寝庙，号陵曰修安。封桂阳王铄等诸王子皆爲列侯。凡诸王侯得罪者，诸子皆复属籍。又诏遣大使观省四方。癸酉，革永明之制，依晋、宋旧典，太子以师礼敬少傅。甲戌，进大司马寻阳公王敬则等十三人爵邑各有差。省新林苑，先是百姓地者，悉以还主。废南蛮校尉官。己卯，追崇妃刘氏爲敬皇后，号陵曰兴安。庚辰，立皇子宝义爲晋安王，宝玄爲江夏王，宝源爲庐陵王，宝寅爲建安王，宝融爲随郡王，宝攸爲南平王。甲申，断官长贡献及私饷遗。以安陆昭王缅第二子宝晊袭封安陆王。丁亥，诏细作、中署、材官、车府，凡诸工可悉开番假，递令休息。戊子，立皇子宝卷爲皇太子，赐天下爲父后者爵一级。己丑，诏东宫肇建，远近或有庆礼，可悉断之。永明中，御史中丞沈深表：百官年登七十者，皆令致仕，并穷困私门。庚子，诏 自缙绅年及，可一遵永明七年以前铨叙之科 。
十二月庚戌，宣德太仆刘朗之、游击将军刘璩之子，坐不赡给兄子，致使随母他嫁，免官，禁锢终身，付之乡论。
是岁，魏孝文皇帝迁都洛阳。
二年春正月辛未，降都下系囚殊死以下。诏王公以下各举所知，内外群僚各进忠言，无有所讳。魏攻豫、司、徐、梁四州。壬申，遣镇南将军王广之督司州，右卫将军萧坦之督徐州，尚书右仆射沈文季督豫州，以拒魏。己卯，诏都下二县，有毁发坟垄，随宜修理。乙未，魏军攻锺离，徐州刺史萧惠休破之。丙申，加太尉陈显达使持节、都督西北道诸军事。丁酉，内外纂严。二月己未，司州刺史萧诞与衆军攻败魏军。诏雍、豫、司、南兖、徐五州遭遇兵戎之家，悉停今年税调。丙寅，停青州麦租。魏军自寿春退。
三月甲申，解严。
夏四月己亥朔，亲录三百里内狱讼，自外委州郡讯察，三署徒隶，原遣有差。魏军围汉中，梁州刺史萧懿拒退之。
五月甲午，寝庙成，诏监作长帅赐位一等。
六月壬戌，诛领军萧谌、西阳王子明、南海王子罕、邵陵王子贞。
秋九月己丑，改封南平王宝攸爲邵陵王，蜀郡王子文爲西阳王，广汉王子峻爲衡阳王，临海王昭秀爲巴陵王，永嘉王昭粲爲桂阳王。
冬十月癸卯，诏罢东田，毁兴光楼，并诏水衡量省御乘。乙卯，纳皇太子妃褚氏，大赦，王公以下班赐各有差，断四方上礼。十二月丁酉，诏晋帝诸陵，悉皆修理，并增守卫。吴、晋陵失稔之乡，蠲三调有差。
三年春正月丁卯，以阴平王杨炅子崇祖爲沙州刺史，封阴平王。己巳，诏申明守长六周之制，事竟不行。乙酉，诏以去岁魏攻缘边诸州郡，将士有临阵及病死者，并送还本土。
三月壬午，诏车府乘舆有金银校饰者，皆剔除之。
夏四月，魏军攻司州，栎城戍主魏僧瑉击破之。
冬闰十二月戊寅，皇太子冠，赐王公以下帛各有差，爲父后者赐爵一级，断远近上礼。
四年春正月庚午，大赦。壬寅，诏 人産子者，蠲其父母调役一年，又赐米十斛。新婚者，蠲夫役一年 。丙辰，诛尚书令王晏。
二月以尚书左仆射徐孝嗣爲尚书令。
秋八月甲午，追尊景皇所生王氏爲恭太后。魏军攻沔北。
冬十月，又逼司、雍二州。甲戌，遣太子中庶子萧衍、右军司马张稷御之。
十一月丙辰，以氐杨灵珍爲北秦刺史，封仇池公、武都王。十二月丁丑，遣度支尚书崔慧景率衆救雍州。
永泰元年春正月癸未朔，大赦。中军大将军徐孝嗣即本号开府仪同三司。沔北诸郡，爲魏所攻，相继亡败，新野太守刘思忌随宜应接，食尽，煮土爲粥，而救兵不至，城被克，死之。乙巳，遣太尉陈显达持节救雍州。丁未，诛河东王铉、临贺王子岳、西阳王子文、衡阳王子峻、南康王子琳、永阳王子瑉、湘东王子建、南郡王子夏、巴陵王昭秀、桂阳王昭粲。
二月癸丑，遣左卫将军萧惠休假节援寿阳。辛未，豫州刺史裴叔业败魏军于淮北。
三月丙午，蠲雍州遇魏军之县租布。戊申，诏增仲尼祭秩。
上以疾患不瘳，望气者云宜改元，夏四月甲寅，大赦，改元，文武赐位二等。己未，立武陵昭王子子坦爲衡阳王。丁丑，大司马会稽太守王敬则举兵反。
五月壬午，遣辅国将军刘山阳率军东讨。乙酉，斩敬则，传首建邺，曲赦浙东吴、晋陵等七郡。
秋七月己酉，帝崩于正福殿，年四十七。遗诏： 徐孝嗣可重申八命，中书监、本官悉如故。沈文季可尚书左仆射，常侍、护军如故。江祏可右仆射，江祀可侍中，刘暄可卫尉卿。军政大事委陈太尉。内外衆事无大小委徐孝嗣、遥光、坦之、江祏；其大事与沈文季、江祀、刘暄参怀。心腹之任，可委刘悛、萧惠休、崔慧景。 群臣上諡曰明皇帝，庙号高宗，葬兴安陵。帝明审有吏才，持法无所借。制御亲幸，臣下肃清。驱使寒人，不得用四幅伞。大存俭约，罢武帝所起新林苑，以地还百姓。废文惠太子所起东田，斥卖之。永明中，舆辇舟乘，悉剔取金银，还主衣库，以牙角代之。尝用皁荚，讫，授馀泺与左右，曰： 此犹堪明日用。 太官进御食，有裹蒸，帝十字画之，曰： 可四片破之，馀充晚食。 而武帝掖庭中宫殿服御，一无所改。其俭约如此。
性猜忌，亟行诛戮。通道术，用计数。每出行幸，先占利害。简于出入，将南则诡言之西，将东则诡言之北，皆不以实，竟不南郊。初有疾，无辍听览，群臣莫知。及疾笃，敕台省府署文簿求白鱼以爲药，外始知之。身衣绛衣，服饰皆赤，以爲厌胜。巫觋云 后湖水头经过宫内，致帝有疾 。帝乃自至太官行水沟，左右啓 太官无此水则不立 。决意塞之，欲南引
淮流，会崩，事寝。
废帝东昏侯讳宝卷，字智藏，明帝第二子也。本名明贤，明帝辅政后改焉。建武元年，立爲皇太子。
永泰元年七月己酉，明帝崩，太子即皇帝位。
八月庚申，镇北将军晋安王宝义进号征北大将军、开府仪同三司。
冬十月己未，诏删省律科。癸亥，诏萧坦之、江祏更直殿省，总监宿卫。辛未，诏刘暄、江祏更直延明殿省。
十一月戊子，立皇后褚氏。庚寅，尚书令徐孝嗣议： 王侯贵人昏，连卺以真银杯，盖出近俗；又牢烛侈缋，亦亏曩制。今除金银连锁,自馀新器，悉用埏陶，牢烛华侈，亦宜停之。 奏可。永元元年春正月戊寅朔，大赦，改元。辛卯，祀南郊。丁酉，改封随王宝融爲南康王，安陆王宝晊爲湘东王，竟陵王昭胄爲巴陵王。
二月，太尉陈显达败绩于马圈。夏四月丙午朔，魏孝文皇帝崩。己巳，立皇子诵爲皇太子，大赦，赐爲父后者爵一级。
五月癸亥，加抚军大将军始安王遥光开府仪同三司。
六月甲子，诏原雍州今年三调。
秋七月辛未，淮水变赤如血。丙戌，杀尚书右仆射江祏、侍中江祀。地震自此至来岁，昼夜不止，小屋多坏。丁亥，都下大水，死者甚衆。赐死者材器，并加振恤。
八月乙巳，蠲遇水资财漂荡者今年调税。又诏爲马圈战亡将士举哀。丙辰，扬州刺史始安王遥光据东府反。诏曲赦都下，中外戒严，遣领军将军萧坦之致讨。戊午，斩遥光，传首。己巳，以尚书令徐孝嗣爲司空，以领军萧坦之爲尚书左仆射。闰月丙子，以江陵公宝览爲始安王。
九月甲辰，杀尚书左仆射萧坦之，右卫将军曹武。戊午，杀领军将军刘暄。壬戌，以频杀大臣，大赦。
冬十月乙未，诛尚书令新除司空徐孝嗣、右仆射新除镇军将军沈文季。庚子，以吴兴太守萧惠休爲尚书右仆射。辛丑，以侍中王亮爲左仆射。
十一月丙辰，太尉、江州刺史陈显达举兵反于寻阳。乙丑，加护军将军崔慧景平南将军，督衆军南讨。
十二月甲申，陈显达至都，宫城严警。乙酉，斩显达，传其首。馀党尽平。
二年春正月庚午，诏讨豫州刺史裴叔业。
二月己丑，叔业病死，兄子植以寿春降魏。
三月乙卯，命平西将军崔慧景攻寿春。丙午，尚书右仆射萧惠休卒。丁未，崔慧景于广陵反，举兵内向。壬子，命右卫将军左兴盛督都下水步衆军御之。南徐州刺史江夏王宝玄以京城纳慧景。乙卯，遣中领军王莹率衆军屯北篱门。壬戌，慧景至，莹等败绩。甲子，慧景入建邺，台城内闭门拒守。豫州刺史萧懿兴兵入援。己巳，以懿爲尚书右仆射。
夏四月癸酉，慧景弃衆走，斩之。诏曲赦都下及南徐、南兖二州。乙亥，以新除尚书右仆射萧懿爲尚书令。丙子，以中领军王莹爲尚书右仆射。
五月己酉，江夏王宝玄伏诛。壬子，赦。乙丑，曲赦都下及南徐、兖二州。
六月庚寅，车驾于乐游苑内会，如三元，都下放女人观。
秋七月甲辰夜，宫内火，唯东合内明帝旧殿数区及太极以南得存，馀皆荡尽。
冬十月己卯，杀尚书令萧懿。
十一月甲寅，西中郎长史萧颖胄起兵于荆州。
十二月，雍州刺史萧衍起兵于襄阳。
是岁，魏宣武皇帝景明元年。
三年春正月丙申朔，日有蚀之。帝与宫人于阅武堂元会，皇后正位，阉人行仪，帝戎服临视。丁酉，以骠骑大将军晋安王宝义爲司徒，以新除抚军将军建安王宝寅爲车骑将军、开府仪同三司。乙巳，长星见，竟天。辛亥，祀南郊，大赦，诏百官陈谠言。
二月丙寅，干和殿西厢火。壬午，诏遣羽林兵征雍州，中外纂严。始内横吹五部于殿内，昼夜奏之。壬戌，蚩尤旗见。三月乙巳，南康王宝融即皇帝位于江陵。癸丑，遣平西将军陈伯之西征。
六月，萧颖胄弟颖孚起兵庐陵。戊子，赦江州安成、庐陵二郡。秋七月癸巳，曲赦荆、雍二州。雍州刺史张欣泰、前南谯太守王灵秀率石头文武奉建安王宝寅向台，至杜姥宅，宫门闭，乃散走。丙辰，龙斗于建康淮，激水五里。
八月辛卯，以太子左率李居士总督西讨诸军事，屯新亭。
九月甲辰，萧衍至南豫州，辅国将军、监南豫州事申胄军二万人于姑孰奔归。丙辰，李居士与衍军战于新亭，见败。
冬十月甲戌，王珍国又战败于朱雀航。戊寅，甯朔将军徐元瑜以东府城降。青、冀二州刺史桓和入卫，屯东宫，寻亦降衍，于是闭宫城门自守。
十二月丙寅，新除雍州刺史王珍国、侍中张稷率兵入殿杀帝，时年十九。
帝在东宫，便好弄，不喜书学，明帝亦不以爲非，但勖以家人之行，令太子求一日再入朝，发诏不许，使三日一朝。在宫尝夜捕鼠达旦，以爲笑乐。明帝临崩，属后事，以隆昌爲戒，曰： 作事不可在人后。 故委任群小，诛诸宰臣，无不如意。性讷涩少言，不与朝士接。欲速葬，恶灵在太极殿，徐孝嗣固争，得踰月。每当哭，辄云喉痛。太中大夫羊阐入临，无发，号恸俯仰，帻遂脱地，帝辍哭大笑，谓宦者王宝孙曰： 此谓秃鶖啼来乎。 自江祏、始安王遥光等诛后，无所忌惮，日夜于后堂戏马，鼓噪爲乐。合夕，便击金鼓吹角，令左右数百人叫，杂以羌胡横吹诸伎。常以五更就卧，至晡乃起，王侯以下节朔朝见，晡后方前，或际暗遣出。台阁案奏，月数十日乃报，或不知所在。阉竖以纸包裹鱼肉还家，并是五省黄案。二年元会，食后方出，朝贺裁竟，便还殿西序寝，自巳至申，百僚陪位，皆僵仆菜色。比起就会，匆遽而罢。
太子所生母黄贵嫔早亡，令潘妃母养之。拜潘氏爲贵妃，乘卧舆，帝骑马从后，着织成裤褶，金薄帽，执七宝缚矟。又有金银校具，锦绣诸帽数十种，各有名字。戎服急装缚裤，上着绛衫，以爲常服，不变寒暑。陵冒雨雪，不避坑阱。驰骋渴乏，辄下马解取腰边蠡器，酌水饮之，复上驰去。马乘具用锦绣处，患爲雨所湿，织杂采珠爲覆蒙，备诸雕巧。教黄门五六十人爲骑客，又选营署无赖小人善走者爲逐马鹰犬，左右数百人，常以自随，奔走往来，略不暇息。置射雉场二百九十六处，翳中帷帐及步障，皆袷以绿红锦，金银镂弩牙，毒瑁帖箭。每出，辄与鹰犬队主徐令孙、媒翳队主俞灵韵齐马而走，左右争逐之。又甚有筋力，牵弓至三斛五斗。能担幢，初学担幢，每倾倒在幢杪者，必致踠伤。其后，白虎幢七丈五尺，齿上担之，折齿不倦。担幢诸校具服饰，皆自制之，缀以金华玉镜衆宝。舍人、主书及至左右主帅，并皆侍侧，逞诸变态，曾无愧顔。始欲骑马，未习其事，俞灵韵爲作木马，人在其中，行动进退，随意所适，其后遂爲善骑。
陈显达平，渐出游走，不欲令人见之，驱斥百姓，唯置空宅而已。是时率一月二十馀出，既往无定处，尉司常虑得罪，东行驱西，南行驱北，应旦出，夜便驱逐，吏司奔驱，叫呼盈路。打鼓蹋围，鼓声所闻，便应奔走，临时驱迫，衣不暇披，乃至徒跣走出，犯禁者应手格杀。百姓无复作业，终日路隅。从万春门由东宫以东至郊外，数十里，皆空家尽室。巷陌县幔爲高障，置人防守，谓之 屏除 。高障之内，设部伍羽仪，复有数部，皆奏鼓吹羌胡伎，鼓角横吹。夜反火光照天。每三四更中，鼓声四出，幡戟横路，百姓喧走，士庶莫辨。或于市肆左侧过亲幸家，环绕宛转，周遍都下，老小震惊，啼号塞道。处处禁断，不知所过。疾患困笃者，悉扛移之。无人扛者，扶匐道侧，吏司又加捶打，绝命者相系。从骑及左右因之入富家取物，无不荡尽。工商莫不废业，樵苏由之路断。至于乳妇昏姻之家，移産寄室，或舆病弃尸，不得殡葬。有弃病人于青溪边者，吏惧爲监司所问，推置水中，泥覆其面，须臾便死，遂失骸骨。前魏兴太守王敬宾新死未敛，家人被驱，不得留视，及家人还，鼠食两眼都尽。如此非一。又尝至沈公城，有一妇人当産不去，帝入其家，问： 何独在？ 答曰： 临産不得去。 因剖腹看男女。又长秋卿王儇病笃，不听停家，死于路边。丹阳尹王志被驱急，狼狈步走，惟将二门生自随，藏朱雀航南酒垆中，夜方得羽仪而归。喜游猎，不避危险。至蒋山定林寺，一沙门病不能去，藏于草间，爲军人所得，应时杀之。左右韩晖光曰： 老道人可念。 帝曰： 汝见獐鹿亦不射邪？ 仍百箭俱发。故贵人富室者,皆数处立宅,以爲避围之舍。每还宫，常至三更，百姓然后得反。禁断又不即通，处处屯咽，或泥涂灌注，或冰冻严结，老幼啼号，不可闻见。时人以其所围处号爲 长围 。及建康城见围，亦名长围，识者以爲谶焉。
三年，殿内火，合夕便发，其时帝犹未还，宫内诸房合已闭，内人不得出，外人又不敢辄开，比及开，死者相枕。领军将军王莹率衆救火，太极殿得全。内外叫唤，声动天地。帝三更中方还，先至东宫，虑有乱，不敢便入，参觇审无异，乃归。其后出游，火又烧璿仪、曜灵等十余殿及柏寝，北至华林，西至秘阁，三千馀间皆尽。左右赵鬼能读西京赋，云 柏梁既灾，建章是营 。于是大起诸殿,芳乐、芳德、仙华、大兴、含德、清曜、安寿等殿，又别爲潘妃起神仙、永寿、玉寿三殿，皆匝饰以金璧。其玉寿中作飞仙帐，四面绣绮，窗间尽画神仙。又作七贤，皆以美女侍侧。凿金银爲书字，灵兽、神禽、风云、华炬，爲之玩饰。椽桷之端，悉垂铃佩。江左旧物，有古玉律数枚，悉裁以钿笛。庄严寺有玉九子铃，外国寺佛面有光相，禅灵寺塔诸宝珥，皆剥取以施潘妃殿饰。性急暴，所作便欲速成，造殿未施梁桷，便于地画之，唯须宏丽，不知精密。酷不别画，但取绚曜而已，故诸匠赖此得不用情。又凿金爲莲华以帖地，令潘妃行其上，曰： 此步步生莲华也。 涂壁皆以麝香，锦幔珠帘，穷极绮丽。絷役工匠，自夜达晓，犹不副速，乃剔取诸寺佛刹殿藻井、仙人、骑兽以充足之。武帝兴光楼上施青漆，世人谓之 青楼 ，帝曰： 武帝不巧，何不纯用琉璃。 潘氏服御，极选珍宝，主衣库旧物，不复周用，贵市人间金银宝物，价皆数倍，虎珀钏一只，直百七十万。都下酒租，皆折输金，以供杂用。犹不能足，下扬、南徐二州桥桁塘埭丁计功爲直，敛取见钱，供太乐主衣杂费。由是所在塘渎，悉皆隳废。又订出雄雉头、鹤氅、白鹭縗，百品千条，无复穷已。亲幸小人，因缘爲奸，科一输十。又各就州县求爲人输，准取见直，不爲输送。守宰惧威，口不得道，须物之处，以复重求。如此相仍，前后不息，百姓困尽，号泣道路。少府太官，凡诸市买，事皆急速，催求相系。吏司宾士，遇便虏夺，市廛离散，商旅靡依。
又以阅武堂爲芳乐苑，穷奇极丽。当暑种树，朝种夕死，死而复种，率无一生。于是徵求人家，望树便取，毁彻墙屋，以移置之。大树合抱，亦皆移掘，插叶系华，取玩俄顷。划取细草，来植阶庭，烈日之日，至便焦燥。纷纭往还，无复已极。山石皆涂以采色，跨池水立紫阁诸楼，壁上画男女私亵之像。明帝时多聚金宝，至是金以爲泥，不足周用，令富室卖金，不问多少，限以贱价，又不还直。张欣泰尝谓舍人裴长穆曰： 宫殿何事顿尔！夫以秦之富，起一阿房而灭，今不及秦一郡，而顿起数十阿房，其危殆矣。 答曰： 非不悦子之道，顾言不用耳。 
潘妃放恣，威行远近。父宝庆与诸小共逞奸毒，富人悉诬爲罪，田宅赀财，莫不啓乞。或云寄附隐藏，复加收没，计一家见陷，祸及亲邻。又虑后患，男口必杀。明帝之崩，竟不一日蔬食，居处衣服，无改平常。潘妃生女，百日而亡，制斩衰絰杖，衣悉粗布。群小来吊，盘旋地坐，举手受执蔬膳，积旬不听音伎。左右直长阉竖王宝孙诸人，共营肴羞，云爲天子解菜。
又于苑中立店肆，模大市，日游市中，杂所货物，与宫人阉竖共爲裨贩。以潘妃爲市令，自爲市吏录事，将斗者就潘妃罚之。帝小有得失，潘则与杖，乃敕虎贲威仪不得进大荆子，合内不得进实中荻。虽畏潘氏，而窃与诸姊妹淫通。每游走，潘氏乘小舆，宫人皆露褌，着绿丝屩，帝自戎服骑马从后。又开渠立埭，躬自引船，埭上设店，坐而屠肉。于时百姓歌云： 阅武堂，种杨柳，至尊屠肉，潘妃酤酒。 
又偏信蒋侯神，迎来入宫，昼夜祈祷。左右朱光尚诈云见神，动辄谘啓，并云降福。始安之平，遂加位相国，末又号爲 灵帝 ，车服羽仪，一依王者。又曲信小祠，日有十数，师巫魔媪，迎送纷纭。光尚辄托云神意。范云谓光尚曰： 君是天子要人，当思百全计。 光尚曰： 至尊不可谏正，当托鬼神以达意耳。 后东入乐游，人马忽惊，以问光尚，光尚曰： 向见先帝大瞋，不许数出。 帝大怒，拔刀与光向等寻觅，既不见处，乃缚菰爲明帝形，北向斩之，县首苑门。
上自永元以后，魏每来伐，继以内难，扬、南徐二州人丁，三人取两，以此爲率。远郡悉令上米准行，一人五十斛，输米既毕，就役如故。又先是诸郡役人，多依人士爲附隶，谓之 属名 。又东境役苦，百姓多注籍诈病,遣外医巫，在所检占诸属名，并取病身。凡属名多不合役，止避小小假，并是役荫之家。凡注病者，或已积年，皆摄充将役。又追责病者租布，随其年岁多少。衔命之人，皆给货赂，随意纵舍。又横调徵求，皆出百姓。
群小以陈显达下数日便败，崔慧景围城正得十日，及萧衍师至，亦谓爲然。裹粮食、樵刍，凡所须物，爲百日备。帝谓茹法珍曰： 须来至白门前，当一决。 及至近郊，乃聚兵爲固守计，召王侯分置尚书都坐及殿省。尚书旧事，悉充纸铠。使冠军将军王珍国领三万人据大桁，莫有斗志，遣王宝孙督战，呼爲王伥子。宝孙切骂诸将帅，直合将军席豪发愤突阵死。豪，骁将也，既毙，衆军于是土崩。军人从朱雀观上自投及赴淮水死者无数。于是闭城自守，城内军事委王珍国。兖州刺史张稷入卫，以稷爲副，实甲犹七万人。
帝着乌帽裤褶，备羽仪，登南掖门临望。又虚设铠马斋仗千人，皆张弓拔白，出东掖门，称蒋王出荡。又受刀敕等教着五音儿衣，登城望战。还与御刀左右及六宫于华光殿立军垒，以金玉爲铠仗，亲自临阵，诈被创势，以板扛将去，以此厌胜。又于阅武堂设牙门军顿，每夜严警。帝于殿内骑马，从凤庄门入徽明门，马被银莲叶具装铠，杂羽孔翠寄生，逐马左右卫从，昼眠夜起如平常。闻外鼓吹叫声，被大红袍，登景阳楼望，弩几中之。衆皆怠怨，不爲致力，募兵出战，至城门数十步，皆坐甲而归。虑城外有伏兵，乃烧城傍诸府署，六门之内皆尽。城中阁道、西掖门内，相聚爲市，贩死牛马肉。萧衍长围既立，堑栅严固，然后出荡，屡战不捷。
帝尤惜金钱，不肯赏赐，茹法珍叩头请之，帝曰： 贼来独取我邪，何爲就我求物？ 后堂储数百具榜，啓爲城防，帝曰： 拟作殿。 竟不与。城防巧手，而悉令作殿，昼夜不休。又催御府细作三百人精仗，须围解以拟屏除。金银雕镂杂物，倍急于常。法珍、虫儿又说帝曰： 大臣不留意，使围不解，宜悉诛之。 珍国、张稷惧祸，乃谋应萧衍，以计告后合舍人钱强。强许之，密令游荡主崔叔智夜开云龙门，稷及珍国勒兵入殿，分军又从西上合入后宫，御刀丰勇之爲内应。是夜，帝在含德殿。吹笙歌作女儿子，卧未熟，闻兵入，趋出北户，欲还后宫。清曜合已闭，阉人禁防黄泰平刀伤其膝，仆地，顾曰： 奴反邪！ 直后张齐斩首，送萧衍。宣德太后令依汉海昏侯故事，追封东昏侯。
和帝讳宝融，字智昭，明帝第八子也。建武元年，封随郡王。永元元年，改封南康王，出爲西中郎将、荆州刺史，督七州军事。
二年十一月甲寅，长史萧颖胄奉王举兵。其日太白及辰星俱见西方。乙卯，教纂严。丙辰，以雍州刺史萧衍爲使持节、都督前锋诸军事。戊午，衍表劝进。
十二月乙亥，群僚劝进，并不许。壬辰，骁骑将军夏侯亶自建邺至江陵，称宣德太后令： 西中郎将南康王宜纂承皇祚，光临亿兆，可且封宣城王、相国、荆州牧，加黄钺，置僚属。 三年正月乙巳，王受命，大赦；唯梅虫儿、茹法珍等不在例。是日，长星见，竟天。甲寅，建牙于城南。二月己巳，群僚上尊号，立宗庙及南北郊。
中兴元年春三月乙巳，皇帝即位，大赦，改永元三年爲中兴，文武赐位二等。是夜彗星竟天。以相国左长史萧颖胄爲尚书令，加雍州刺史萧衍尚书左仆射、都督征讨诸军。以晋安王宝义爲司空，庐陵王宝源爲车骑将军、开府仪同三司。丙午，有司奏封庶人宝卷爲零陵侯，诏不许。又奏爲涪陵王，诏可。夏四月戊辰，诏凡东讨衆军及诸向义之衆，普复除五年。秋七月丁巳，鲁山城主孙乐祖以城降。己未，郢城主薛元嗣降。八月丙子，平西将军陈伯之降。
九月己未，诏假黄钺萧衍，若定京邑，得以便宜从事。冬十一月壬寅，尚书令、镇军将军萧颖胄卒。
十二月丙寅，建康城平。己巳，宣德皇太后令，以征东大将军萧衍爲大司马、录尚书、骠骑大将军、扬州刺史，封建安郡公，依晋武陵王遵承制故事。壬申，改封建安王宝寅爲鄱阳王。癸酉，以司徒、扬州刺史晋安王宝义爲太尉，领司徒。乙酉，以尚书右仆射王莹爲左仆射。
二年春正月戊戌，宣德皇太后临朝，入居内殿。壬寅，大司马萧衍都督中外诸军事，加殊礼。己酉，以大司马长史王亮爲守尚书令。甲寅，加大司马萧衍位相国，梁公，备九锡礼。
二月壬戌，诛湘东王宝晊。丙戌，进梁公萧衍爵爲王。
三月辛丑，鄱阳王宝寅奔魏。诛邵陵王宝攸、晋熙王宝嵩、桂阳王宝贞。庚戌，车驾东归至姑孰。丙辰，逊位于梁。丁巳，庐陵王宝源薨。
四月辛酉，禅诏至，皇太后逊居外宫。梁受命，奉帝爲巴陵王，宫于姑孰。戊辰，巴陵王殂，年十五。追尊爲齐和帝，葬恭安陵。
初，梁武帝欲以南海郡爲巴陵国邑而迁帝焉，以问范云，云俛首未对。沈约曰： 今古殊事，魏武所云， 不可慕虚名而受实祸 。 梁武颔之。于是遣郑伯禽进以生金，帝曰： 我死不须金,醇酒足矣。 乃引饮一升，伯禽就加折焉。先是，文惠太子与才人共赋七言诗，句后辄云 愁和帝 ，至是其言方验。又永明中，望气者云新林、娄湖、青溪并有天子气，于其处大起楼苑宫观，武帝屡游幸以应之；又起旧宫于青溪，以弭其气。而明帝旧居东府城西，延兴末，明帝龙飞，至是梁武帝衆军城于新林，而武帝旧宅亦在征虏。
百姓皆着下屋白纱帽，而反裙覆顶。东昏曰： 裙应在下，今更在上，不祥。 命断之。于是百姓皆反裙向下，此服祅也。帽者首之所寄，今而向下，天意若曰，元首方爲猥贱乎。东昏又令左右作逐鹿帽，形甚窄狭，后果有逐鹿之事。东昏宫里又作散叛发，反髻根向后，百姓争学之，及东昏狂惑，天下散叛矣。东昏又与群小别立帽，骞其口而舒两翅，名曰 凤度三桥 。裙向后，总而结之，名曰 反缚黄丽 。东昏与刀敕之徒亲自着之，皆用金宝，凿以璧璫。又作着调帽，镂以金玉，间以孔翠，此皆天意。梁武帝旧宅在三桥，而 凤度 之名，凤翔之验也。 黄丽 者 皇离 ，爲日而反缚之，东昏戮死之应也。 调 者，梁武帝至都，而风俗和调。先是百姓及朝士,皆以方帛填胸，名曰 假两 ，此又服祅。假非正名也，储两而假之，明不得真也。东昏诛，其子废爲庶人，假两之意也。论曰：郁林地居长嫡，瑕衅未彰，而武皇之心，不变周道，故得保兹守器，正位尊极。既而愆鄙内作，兆自宫闱，虽爲害未远，而足倾社稷。郭璞称永昌之名，有二日之象，隆昌之号，实亦同焉。明帝越自支庶，任当负荷，乘机而作，大致歼夷，流涕行诛，非云义举，事苟非安，能无内愧。既而自树本枝，根胤孤弱，贻厥所授，属在凶愚，用覆宗祊，亦其理也。夫名以行义，往贤垂范，备而之禅，术士诫之，东昏以 卷 名， 藏 以终之，其兆先征，盖亦天所命矣。
