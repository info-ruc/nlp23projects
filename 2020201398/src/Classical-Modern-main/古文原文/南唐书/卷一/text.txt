烈祖光文肃武孝高皇帝名昪，字正伦。小字彭奴。徐州人。姓李氏。唐宪宗第八子建王恪之玄孙。恪生超，早卒。超生志。仕为徐州判司。卒官。因家焉。志生荣。荣性谨厚。喜从浮屠游。多晦迹精舍。时号李道者。帝以光启四年十二月二日生于彭城。六岁而孤。遇乱。伯父球携帝及母刘氏。避地淮泗，至濠州。乾宁二年，淮南节度使杨行密见而奇之，养以为子。行密长子渥恶帝。不以为兄弟。行密乃与大将军徐温曰：是儿状貌非常。吾度渥终不能容。故以乞汝。遂冒姓徐氏。名知诰。帝事温尽子道，温妻李氏，以其同姓。鞠养甚至。及长，身七尺，方颡隆准。脩上短下。语声如钟。精彩铄人，常缓步。而从者疾，行莫能及，温有疾，与其妇晨夜侍旁不去。温益爱之，行密亦谓温曰：知诰俊杰。诸将子皆不逮也。天祐六年六月。自元从指挥使迁昇州防遏使。兼楼船军使。治战舰于昇。七年五月，授昇州副使。知州事。九年，副柴再用平宣州，以功迁昇州刺史。时江淮初定，守令皆武夫。专事军旅，帝独褒廉吏，误农桑，求遗书，招延四方士大夫。倾身下之，虽以节俭自励，而轻财好施，无所爱吝。以宋齐丘，王令谋，王翊主论议，曾禹，张洽，孙飭，徐融为宾客。马仁裕，周宗，曹倧为亲吏，十一年，加检校司徒。始城昇州。十四年五月，城成，温来观，喜其制度壮丽。徙治焉，而以帝为检校太保。润州团练使。帝本意在宣州，不悦，时温子知训以内外马步都军副使。专制杨氏。骄淫失众，宋齐丘纳说曰：知训旦暮且败，是行天所赞也，十五年，朱瑾杀知训，马仁裕自蒜山渡，驰告帝，帝即日帅师入广陵定乱，遂代知训为淮南节度行军副使。勤俭宽简，尽反知训之政，上下悦服，吴王建国，以帝为左仆射，参政事，国人谓之政事仆射。乘剥乱之后，曾未期岁。纪纲宪度，粲然并举，温虽遥执国政，而人情颇已归属于帝，有徐玠者，事温，为金陵行军司马，工揣摩捭阖，密说温曰：居中辅政，岂宜假之它姓，请更用嫡子知询，帝刺知，惶恐，表乞罢政事，出镇江西，表未上而温疾亟。遂止，温卒，知询为金陵节度使，诸道副都统，数与帝争权，帝乃使人诱之来朝。留为左统军。悉夺其兵，而帝以太尉中书令出镇金陵，如温故事，吴命帝开大元帅府，置僚属。进封齐王，永天子制度，改名诰。
昇元元年冬十月，吴帝禅位于我，甲申，即皇帝位，改吴天祚二年为昇元元年，国号齐，十二月二日为仁寿节，尊吴帝为高尚思玄弘古让皇帝，上册称受禅老臣诰，追尊考温为太祖武皇帝，丙申，以平章事张延翰为右仆射兼门下侍郎，同平章事，门下侍郎张居詠。中书侍郎李建勋，皆为同平章事。以建康为西都，广陵为东都，改尚书省为尚书都省，东都尚书省为留守院，丙戌，改齐明门为朝元门，丁亥，封弟知证为江王，知谔为饶王，戊子，降吴太子琏为弘农郡公，辛卯，降吴建安王珙，江夏王璘等十一人爵一等。而加官增户邑，诏狱讼未经本处论决者毋得诣阙诉，乙未，降吴公主为国君，甲午，立王后宋氏为皇后，丙申，封女弟祀国君为广德长公主，庚子，遣使如汉闽吴越荆南告即位，辛丑，追封吴历阳公（氵蒙）为临川王，谥曰灵，以礼改葬，戊申，封子景通为吴王诸道副元帅。判六军诸卫事。十一月庚戌朔，改东都旧第为崇德宫，癸丑，改承宣院为宣徽院，丙辰追册故妃魏国君杨氏为顺妃，丁巳，追封长子景迁为高平郡王，长女为丰城公主，改辞状司为清讼院，立侄景迈为晋陵郡公，景逊为上饶郡公，景邈为桂阳郡公，景逸为平阳郡公，封女五人为盛唐，太和，永兴，建昌，玉山公主。戊午，立子景遂为吉王，景达为寿阳郡公，以景遂为东都留守，江都尹，赴东都，已未，升东都海陵县为泰州，割监城、泰兴、如皋、兴化县属焉，丁卯，高从诲表请置邸建康，从之，已巳，吴越王使将军袁韬来贺即位。乙亥，追封故高平王景迁妃吴上饶公主为燕国君，谥贞庄。十二月庚寅，上太祖武皇帝陵曰定陵。追尊高祖以下皆为公王。而称宗，配皆称国君及妃。墓皆称陵，惟武皇帝之配李氏曰明德皇后。丙午，有星孛北方。
昇元二年，春正月已酉朔，日有食之，避殿，停朝贺，甲子，高从诲使庞守规来贺即位，甲戌，诏臣僚三品以上追赠父母。将相赠三世。二月壬戌，闽使内客省使朱文进来贺即位，夏五月，让皇屡请徙居。南平王李德诚等亦引汉隋故事。有请，戊午，改润州州治为丹阳宫，以平章事李建勋充迎奉让皇使，已未，汉使集贤殿学士邹禹来贺即位，甲寅，徙让皇居丹阳宫。丁卯。广济仓災，焚米二十万，作浑天仪，六月庚辰，月入太微西华门，犯右执法。辛巳，犯东垣上相，甲申，升池州为康化军，是月，高丽使正朝广评侍郎柳勋律来朝贡，秋七月壬申，以左丞相宋齐丘为平章事，八月戊寅，升洪州潇滩镇为清江县，不隶州。丁亥，契丹使梅里卢古来聘，冬十月丙子。立太学，命删定礼乐。癸未，新罗使来朝贡，壬辰，命吴王璟勒步骑八万，讲武铜桥。十二月辛丑，让皇殂，诏不视朝二十七日，帝率百官素服举哀，是岁，徙吴王璟为齐王。
昇元三年。春正月庚戌，江王知证，饶王知谔，表请帝复姓李氏，不许，癸亥，右丞相齐丘，平章事居詠，建勋，枢密使同平章事宗等。表请复姓，甲子，御札详议复姓，乙丑，齐丘等议，宜如所请从之，丙寅至壬申，齐王璟等三上尊号曰应乾绍圣文武孝明皇帝。不许，诏曰：昔者干戈相寻，地茀而不蓺，桑殒而弗蠽，衣食日耗，朕甚闵之。民有乡风来归者。授之土田，仍给复三岁，二月乙亥，改太祖武皇帝庙号义祖，已卯，帝御兴祥殿，复姓，为考妣发哀，与皇后皆服斩缞，居庐，如始丧礼，服考妣丧各二十七日凡五十四日不视朝，旦暮临，诏国事委宋齐丘，惟军旅以闻，群臣固谏。诏以墨缞听政，帝初欲更名昂，以犯文宗讳，乃名晃，或云朱全忠名也，又更名坦，御史王鹄言字从旦，犯睿宗讳，庚寅，诏更名昪，甲午，月犯南斗第六星，乙未，契丹使曷鲁来，以兄礼事帝，蜀使来贺即位，追尊高祖建王恪曰定宗孝静皇帝，贞妃程氏曰贞静皇后。曾祖超曰成宗孝平王。配崔氏曰平贞妃。祖志曰惠宗孝安王。配虞氏曰安庄妃。考荣曰庆宗孝德皇帝。配刘氏曰德恭皇后，庚午作南郊行宫千间，夏四月庚辰，朝享于太庙，辛巳，有事于南郊。以高祖神尧皇帝配。用上辛也，大赦。百官进位，将士劳赐有差。民三年艺桑及三千本书，赐帛五十匹。每丁垦田及八十亩者，赐钱二万，皆五年勿收租税。诏曰：朕以眇躬，托于民上，常惧弗类，以羞高祖太宗之遗业，群公卿士，顾欲举上尊号之礼。朕甚不取。其勿复以闻，戊子，进封李德诚赵王，徐知证韩王，知谔梁王。辛亥，进封景遂寿王，景达宣城王，丙寅，以齐王璟为诸道兵马大元帅，丁未，吴越王使左武卫上将军沈韬文。荆南高从诲使王崇嗣来贺南郊。作北郊于玄武湖西。熒惑犯月。秋七月丙午，放诸州所献珍禽奇兽于钟山，命有司作昇元格，与吴令并行。甲寅，岁星昼见，自五月不雨，至于闰七月。冬十月丁丑，御后楼，阅战马。
昇元四年春二月。诏罢营造力役，毋妨农时，三月丁未，颁中正历，历官陈承勋所撰也。丙戌，汉人闽人来聘，夏五月，晋按州节度副使李金全来降，六月癸亥。罢宣州岁贡木瓜杂果，太师中书令赵王李德诚卒，秋八月，立齐王璟为皇太子，仍兼大元帅，录尚书事，璟固让，从之，丁卯，月掩岁星，九月戊辰，契丹使梅里掠姑米里来聘，献狐白裘。冬十月癸巳朔日。熒惑填岁星。聚于南斗，壬寅，以齐王璟让储贰，赦殊死以下，京师赐酺，内外诸军给优赐，禁表奏言圣睿二字，违者以大不敬论，乙丑，诏幸东都，命齐王璟监国。庚戌，帝自保德门御舟，辛亥，次迎銮镇，甲寅，至东都，入建元门，帝感念畴昔，炫染流涕不已，遣使问东畿士民不能自存者，已未，高丽广评侍郎柳荆质来贡方物，十一月乙丑，宴群臣于崇德宫，故第也。以听事为光庆殿，庚辰，改东都文明殿为乾元殿英武殿为明光殿，应乾殿为垂拱殿，朝阳殿为福昌殿，积庆宫为崇道宫，西都崇英殿为延英殿，凝华内殿前为昇元殿，后为雍和殿，兴祥殿为昭德殿.积庆殿为穆清殿，乙酉，赐东畿高年疾苦茕独米，人二石，汉使都官郎中郑翔，闽使客省使葛裕，吴越使刑部尚书杨严，来贺仁寿节，十二月丙申，帝至自东都。
昇元五年春二月已未，杀秦州刺史褚仁规，五月戊辰，契丹使来，秋七月，诏曰：右仆射兼中书侍郎同平章事监修国史李建勋，幸处台司，且联戚里，廉循纪律，敢黩彝章。其罢归私第，八月，有星孛于天市，数尺。七十日没。遣使振贷黄州旱伤户口。是岁，吴越水民就食境内。遣使振恤安集之。
昇元六年。春正月甲子，月犯填星，退行在毕。闰月甲申朔，改天长制置使为建武军。庚寅，汉使区延保来聘，癸巳，闽使尚食使林弘嗣来聘。都下大水，秦淮溢，东都火，焚数千家，二月已未，以左丞相太保宋齐丘知尚书省事。初，齐丘雷求预政，帝许中书视事，又以两省事多委给事舍人，剧务多在尚书省，又求知省事，许之，夏五月。左丞相太保宋齐丘罢为镇南军节度使，六月，常，宜，歙三州大雨，涨溢，汉使萧规来告哀，废朝三日，庚午，契丹使掠姑米里来聘，献马五驷。大蟥自淮北蔽空而至。辛未，命州县捕蟥，瘗之。庚辰，熒惑犯房次将，辛巳，禁节度刺史给摄署牒。秋八月甲申，汉使法物使公孙惠来谢袭礼。九月庚寅，颁昇元删定条，冬十月，诏曰：前朝失御，四方崛起者众，武人用事，德化壅而不宣，朕甚悼焉。三事大夫。其为朕举用儒者。罢去苛政，与吾民更始。十二月，闽使徐弘续，汉使滕绍英。吴越使右武卫大将军蒋璠。来贺仁寿节。
昇元七年，春正月，契丹使达罗千等二十七人来聘，献马三百。牟三万五千。二月庚午。帝崩于昇元殿。年五十六。十一月壬寅。葬永陵。帝临崩，谓齐王璟曰：德昌宫储戎器金帛七百万，汝守成业，宜善交邻国以保社稷，吾服金石欲延年，反以速死，汝宜视以为戒。帝生长兵间，知民厌乱。在位七年。兵不妄动，境内赖以休息，性节俭，常蹑蒲履。用铁盆盎。暑月，寝殿施青葛帷，左右宫婢裁数人，服饰朴陋。建国始。即金陵怡所为宫。惟加鸱尾。设阑槛而已。终不改作。元宗为太子，欲得杉木作板障，有司以闻，帝曰：杉木固有之，但欲作战舰，以竹作障可也。江淮间连年丰乐，兵食盈溢，群臣多请恢拓境土，帝叹息曰：吾少在军旅，见兵之为民害深矣。诚不忍复言。使彼民安，吾民亦安矣。吴越国大火，焚其宫室帑藏兵甲几尽。将帅皆言乘其弊可以得志。帝一切不听。遣使厚持金币唁之。仁厚恭俭，务在养民，有古贤主之风焉.
论曰：昔马元康、胡恢，皆当作南唐书，自烈祖以下，元康谓之书，恢谓之载记，苏丞相颂得恢书而非之曰：夫所谓纪者。盖摘其事之纲要，系于岁月，属于时君，秦庄襄王而上。与项羽，皆未尝有天下，而史迁著于本纪，范晔汉书，又有皇后纪，以是质之，吉级者不足以别正闰。陈寿三国志，吴蜀不称纪。是又非可法者也。苏丞相之言。天下之公言也。今取之。自烈祖而下皆为纪。而用史迁法。总谓之南唐纪云。
