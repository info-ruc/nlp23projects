后主名煜，字重光，元宗第六子，初名从嘉。母曰光穆皇后锺氏。从嘉广颡丰颊骈齿，一目重瞳子。文献太子恶其有奇表，从嘉避祸，惟覃思经籍。历封安定郡王、郑王。文献太子卒，徙吴王，以尚书令知政事，居东宫。建隆二年，遂立为太子。元宗南巡，太子留金陵监国，以严续、殷崇义辅之，张洎主笺奏。六月，元宗殂，太子嗣立于金陵，更名煜。居丧哀毁，几不胜，赦境内。尊锺后曰圣尊后，以后父名太章也。立妃周氏为国后。徙信王景逷为江王，邓王从善为韩王，立弟从镒为邓王，从谦为宜春王，从信为文阳郡公，从度为昭平郡公。从度，景迁子也。令诸司四品至九品无职事者，日二员待制于内殿。以右仆射严续为司空平章事，余进位有差。遣中书侍郎冯延鲁于京师，奉表陈袭位。太祖赐诏答之，自是始降诏。秋九月，太祖遣鞍辔库使梁义来吊祭。冬十月，太祖遣枢密承旨王文来贺袭位。初，元宗虽臣于周，惟去帝号，他犹用王者礼。至是，国主始易紫袍，见使者作，退如初服。十二月，置龙翔军，以教水战。
建隆三年春三月，遣冯延鲁入贡京师。泉州节度使、中书令、晋江王刘从效卒，子绍镃自称留后。夏四月，泉州将陈洪进执绍镃归金陵，副使张汉思为留后。六月，遣客省使翟如璧入贡京师，太祖放降卒千人南还。冬十一月，遣水部郎中顾彝入贡京师。
乾德元年春正月，太祖遣使来赐羊马橐駞。三月，太祖出师平荆湖，国主遣使犒军。夏四月，泉州副使陈洪进废张汉思，自称权知军府来告，国主即以洪进为节度使。秋七月，太祖诏国主，遣还。显德以来，中朝将士在江南者，及令杨州民迁江南者，还其故土。十二月，国主表乞罢诏书不名之礼，不从。
乾德二年春三月，行铁钱，每十钱以铁钱六，权铜钱四而行，其后铜钱遂废，民间止用铁钱。末年，铜钱一直铁钱十。比国亡，诸郡所积铜钱六十七万缗。命吏部侍郎修国史韩熙载知贡举，放进士王崇古等九人。国主命中书舍人徐铉复试舒称等五人，称等不就。国主乃自命诗赋题，以中书官莅其事，五人皆见黜。秋八月，太祖于江北置折博务，禁商旅过江。九月，立字仲寓为清源郡公、仲宣宣城郡公。十月甲辰，仲寓卒。国后周氏已寝疾，哀伤增革，遂亦卒。十一月，太祖遣作坊副使魏丕来吊祭。
乾德三年夏五月，司空平章事严续罢为镇海军节度使。秋九月，雨沙，圣尊后锺氏殂。冬十月，太祖遣染院使李光图来吊祭。
乾德四年秋八月，国主遣龚慎仪持书使南汉，约与俱事中朝。九月，慎仪至番禺，被执。
乾德五年春，命两省侍郎、谏议、给事中、中书舍人、集贤勤政殿学士，更直光政殿，诏对咨访，率至夜分。
开宝元年春三月戊申，以枢密使、右仆射殷宗义为左仆射、同平章事。境内旱，太祖赐米麦十万石。冬十一月，立国后周氏。
开宝二年三月，以游简言为左仆射，兼门下侍郎、同平章事。夏五月，简言卒。是岁，右仆射、同平章事殷从崇义罢为润州节度使、同平章事。
开宝三年夏，太白昼见，二日相触。
开宝四年冬十月，国主闻太祖灭南汉，屯兵于汉阳，大惧。遣太尉、中书令郑王从善朝贡，称江南国主，请罢诏书不名，从之。有商人来告，中朝造战舰千艘，在荆南，请密往焚之。国主惧，不敢从。
开宝五年春正月，国主下令贬损仪制，改诏为教，中书门下为左右内史府，尚书省为司会府，御史台为司宪府，翰林院为文馆，枢密院为光政院，大理寺为详刑院，客省为延宾院，官号亦从改易，以避中朝。初，金陵台殿皆设鸱吻，元宗虽臣于周，犹如故。乾德后，遇中朝使至，则去之，使还复设。至是，遂去不复用。降诸弟封王者皆为公，从善楚国，从镒江国，从遣鄂国。内史舍人张佖知礼部贡举，放进士杨遂等三人，清耀殿学士张洎言佖多遗才，国主命洎考覆遗不中第者，于是又放王伦等五人。闰月癸巳，太祖命进奉使楚国公从善为泰宁军节度使，留京师，赐第汴阳坊，示欲召国主入朝也。国主遣户部尚书冯延鲁谢从善爵命，延鲁至京师，疾病不能朝而归。
开宝六年夏，太祖遣翰林院学士卢多逊来，国主闻太祖欲兴师，上表愿受爵命，不许。以司空殷崇义知左右内史事。冬十月，内史舍人潘佑上书切谏。佑素典（疑当作 与 ）户部侍郎李平交厚，国主以为事皆由平始，先以平属吏，遣使收佑，佑自杀，平缢死狱中，皆徙其家外郡。
甲戌岁秋，国主上表求从善归国，不许。太祖遣阁门使梁迥来，使从客言曰： 天子今冬行柴燎之礼，国主宜往助祭。 国主不答。九月丁卯，复遣知制诰李穆为国信使，持诏来曰： 朕将以仲冬有事圜丘，思与卿同阅牺牲。 且谕以将出师，宜早入朝之意。国主辞以疾，且曰： 臣事大朝，冀全宗祀。不意如是，今有死而已。 时太祖已遣颖州团练使曹翰率师先出江陵，宣徽南院使曹彬、侍卫马军都虞候李汉琼、贺州刺史田钦祚率舟师继发。及是，又命山南东道节度使潘美、侍卫步军都虞候刘遇东、上阁门使梁迥率师，水陆并进，与国信使李穆同日行。冬十月，国主遣江国公从镒，贡帛二十万疋、白金二十万斤，又遣起居舍人潘慎修贡买宴帛万疋、钱五百万。筑城聚粮，大为守备。闰十月。王师拔池州。国主于是下令戒严，去开宝纪年称。甲戌岁辛未，王师进拔芜湖及雄远军，吴越亦大举兵犯常潤。国主遣吴越王书曰： 今日无我，明日岂有君？一旦明天子易地赏功，王亦大梁一布衣耳。 吴越王表其书于朝。王师次采石矶，作浮桥成，长驱渡江，遂至金陵。每岁大江春夏暴涨，谓之黄花水。及王师至而水皆缩小，国人异之。国主以军旅委皇甫继勋，二事委陈乔、张洎，又以徐元瑀、刁衎为内殿传诏。而遽书惊奏，日夜狎至，元瑀等辄屏不以闻。王师屯城南十里，闭门守陴，国主犹不知也。初，烈祖有国，凡民产二千以上出一卒，号义军；分一者又出一卒，号生军；新置产亦出一卒，号新拟军。客户有三丁者，出一卒，号拔山军。元宗时许郡县村社竞渡，每岁重午日，官阅试之，胜者给綵帛银椀，皆籍姓名。至是，尽取为卒，号凌波军，民奴及赘婿号义勇军，募豪民以私财招聚亡赖亡命，号自在军。至是，又大蒐境内，老弱外皆募为卒，号都门军。民间又有自相率拒敌、以纸为甲农器为兵者，号白甲军。凡十三等，皆使捍御，然实皆不可用，奔溃相踵。
乙亥岁春二月壬戌，王师拔金陵关城。三月丁巳，吴越攻我常州，权知州事禹万诚以城降，诛神卫都指挥使皇甫继勋。彗出五车，色白，长五尺。夏六月，转见西方，犯太微，六十日灭。王师及吴越围润州，留后刘澄以城降。吴越遂会王师，围金陵。洪州节度使朱令赟帅胜兵十五万赴难，旌旗战舰甚盛，编木为栰，长百余丈，大舰容千人，令赟所乘舰尤大，拥甲士，建大将旗鼓，将断采石浮桥。至皖口，与王师遇，倾火油焚北船，适北风反焰自焚，我军大溃，令赟及战櫂都虞候王晖皆被执。外援既绝，金陵益危蹙。王师百道攻城，昼夜不休，城中米斗万钱，人病足弱，死者相枕籍。国主两遣徐铉等厚贡方物，求缓兵守祭祀，皆不报。冬十一月，白虹贯天，昼晦。乙丑，城陷，将军咼彦、马承信，及弟承俊帅壮士数百，力战而死。勤政殿学士锺蒨朝服坐于家，乱兵至，举族就死不去。光政使、右内史侍郎陈乔请死不许，自缢死。国主帅司空、知左右内史事殷崇义等肉袒降于军门。明年正月辛未，至京师。乙亥，授右千牛卫上将军，封违命侯。太宗即位，加特进，改封陇西公。太平兴国三年六月辛卯殂，年四十二。是日，七夕也，后主盖以是日生。赠太师，追封吴王，葬洛阳北邙山。
后主天资纯孝，事元宗尽子道，居丧哀毁，杖而后起。嗣位之初，属保大军兴之后，国削势弱，帑庾空竭，专以爱民为急，蠲赋息役，以裕民力。尊事中原，不惮卑屈，境内赖以少安者十有五年。宪司章疏有绳纠过訐，皆寝不下。论决死刑，多从末减，有司固争，乃得少正，犹垂泣而后许之。常猎于青山，还如大理寺亲录系囚，多所原释。中书侍郎韩熙载奏，狱讼有司之事，囚圄非车驾所宜临幸，请罚内库钱三百万以资国用。虽不听，亦不怒也。殂问至江南，父老有巷哭者。然酷好浮屠，崇塔庙，度僧尼不可胜算。罢朝辄造佛屋，易服膜拜，以故颇废政事。又置澄心堂于内苑，引能文士，及徐元机、元榆、元枢兄弟居其间，中旨由之而出中书密院乃同散地。兵兴之际，降御札移易将帅，大臣无知者。皇甫继勋诛死之后，夜出万人，斫营招讨使但署牒遣兵，竟不知何往。盖皆澄心堂直承宣命也。长围既合，内外隔绝，城中之人惶怖无死所，后主方幸净居室听沙门德明、云真、义伦、崇节请楞严圆觉经。用鄱阳隐士周惟简为文馆诗易侍读学士，延入后苑讲易否卦，赐维简金紫。群臣皆知国忘在旦，慕，而张洎右谓北师已老，将自遁去。后主益甘其言，晏然自安，命户部员外郎伍乔于围城中放进士孙确等三十人及第。其所施为，大抵类此，故虽仁爱足以感其遗民，而卒不能保社稷云。
