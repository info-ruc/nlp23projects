周宗字君太，广陵人，少遇乱，孤穷，烈祖为给使，闲于摈相辞令，方时艰难，每使四方，辄称职，端敏可仗，恩顾日洽。烈祖镇金陵，为都押衙。时用宋齐丘议，迎吴让皇。都金陵，缮府治为宫，马步都虞侯蔡弘业为宫城营奉使徙都统府于古台城，使都教练使孔昌祚营之，都统府成，凡二千四百间，环一千五百步。烈祖已徙居，且迎让皇矣。宗请问曰：若主上西迁，则公当东架，劳费方始，怨嗟将日闻矣，烈祖纳之，托以岁不利而止，自是宗益预议论。齐丘始忌之，一日，烈祖临镜理白发，太息曰：功业成而吾老矣，奈何，宗适侍侧，梧微指，乃请如广陵，讽让皇以禅代事，亦请论齐丘，齐丘心忌大议自宗发，及其将还，留与饮酒，而遣骑以手疏切谏。烈祖得之，大悔惧，后数日，齐丘驰至金陵。为险语动烈祖，请斩宗以谢国人，烈祖将从之，徐玠固争，事乃已，但黜宗为池州副使，玠又与李建勋等言天人之望己集，密定大计，复召宗还旧职，烈祖受禅。宗？进至内枢使同平章事，迁侍中，时以枢密为内枢者，犹避吴武王讳也，烈祖常召宗，及宋齐丘，马仁裕，宴于崇英院，欢燕道旧为乐，他将相莫预，然待宗尤亲厚，不甚以职务之，宗亦能澹然，畏远权势，居家节俭，俸赐皆积不用。故齐丘虽日谗之不能害，久之，乃罢为江州节度使，有俞文贞者，早游烈祖幕府，宗及马仁裕皆趋走执事左右，及宗出镇，文贞仕宦蹭蹬，犹为其州巡官。方旅见，辄越次问曰： 马押衙忘恙？ 宗曰： 马相公已镇庐州。 文贞顾同列，匿笑而退，他日，预公设，宗劝以酒，文贞俯首曰：下官小户，今公所熟知也，闻者大骇，而宗怡然不动，其宽厚如此。徙宣州节度使。入观，赐宴。元宗亲为摺袱头脚。以表殊礼。复出留守东都，请老，以司徒致仕归金陵，冯延鲁代为留守，会周师陷广陵，延鲁自髡而逃。见执于周人，束缚桎梏。仅得免死。时人益以宗享福终始为异，俄而宗病卒，年七十余，宋齐丘以太傅奉朝请，抚其棺哭曰：君大黠，来亦得时，去亦得时，元宗闻之不平，宗二女，皆为后主后。
徐锴字楚金，会稽人，父延休，字德文，风度淹雅，古唐乾符中进士。昭宗狩石门，无学士草诏，延休来调。适在旁近逆旅，左右言其工文词，即召见，命视草。昭宗善之，及还长安，不得用。梁蒋玄晖辟为其佐。延修弃去。依钟傅于洪州。吴取江西。得延休，仕至光禄卿。江都少尹，卒，二子。铉锴遂家广陵，锴四岁而孤，母方教铉就学，未暇及锴。锴自能知书。稍长，文词与铉齐名。升元中，议者以文人浮薄，多用经义法律取士。锴耻之，杜门不求仕进。铉与常梦锡同直门下省。出锴文示之。梦锡赏爱不已，荐于烈祖，未及用，而烈祖殂。元宗嗣位，起家秘书郎，齐王景达奏授记室。时殷崇义为学士。草军书，用事谬误，锴窃议之，崇义方得君。诬奏锴泄禁省语。贬乌江尉，岁余召还，授右拾遗，集贤殿直学士，论冯延鲁有罪为才，人望至浅，不当为巡抚使，重忤权要，以秘书郎分司东都，然元宗爱其才。复召为虞部员外郎。后主立，迁屯田郎中，知制诰。集贤殿学士，改官名。拜右内史舍人，赐金紫。宿直光政殿，兼兵吏部选事。与兄铉俱在近侍。号二徐。初锴久次当迁中书舍人。游简言当国，每抑之，锴乃诣简言。简言从容曰：以君才地。何止一中书舍人，然伯仲并居清要。亦物忌太盛。不若少迟之。锴颇怏怏，简言徐出妓佐酒。所歌词皆锴所为，锴大喜，乃起谢曰：丞相所言，乃锴意也，归以告铉，铉叹息曰：汝痴绝，乃为数阕歌，换中书舍人乎。锴凡四知贡举，号得人，后主所制文，命为之序，士以为荣，锴酷嗜读书，隆寒烈暑，未尝少辍，后主尝得周载齐职仪，江东初无此书，人无知者，以访锴，一一条对，无所遗忘，其博记如此，既久处集贤，朱黄不去手。非暮不出。少精小学，故所雠书尤审谛。每指之家语人曰：吾惟寓宿于此耳，江南藏书之盛，为天下冠，锴力居多，后主尝叹曰：群臣劝其官，皆如徐锴在集贤，吾何忧哉。李穆来使，见锴及铉叹曰：二陆之流也，尝夜直，召对，论天下事，因及用人，才行孰先，后主曰：多难当先才，锴曰：有人才如韩彭而无行，陛下敢以兵十万付之乎，后主称善。时国势日削，锴优愤郁郁，得疾，谓家人曰：吾今乃免为俘虏矣，开宝七年七月卒。年五十五，赠礼部侍郎。谥曰文，著说文通释，方与记，古今国典。赋苑，岁时广记，及他文章，凡数百卷，锴卒逾年，江南见讨，比国破，其遗文多散逸者。
查文徽，歙州休宁人，幼好学，能自刻苦。手写经史书百卷。稍长，任气好侠，闻人困乏，虽不识，必济之，家本富，坐是穷空。不悔也。或遗以金帛。一夕，盗入其家，尽取去，文徽不言，虽邻里莫知者，久之，盗败于旁邑，移文讯验，人始知之。咸推其量，烈祖辅政，初入谒。烈祖召于语。伟其论，宋齐丘亦称荐之，徐知谔领浙西，以文徽为其判官。或献玉杯。知谔喜。酬以钱百万，趣开宴，出杯行酒。至文徽，偶堕地碎，一坐皆惊，而文徽自若，烈祖受禅，入为监察御史，元宗立，进谏议大夫，中书舍人，枢密副使，闽主延义，与其兄延政相攻。延政以建州建国称殷，而延义为其下所杀，拥立大将朱文进，元宗欲讨文进，文徽以为延政首乱，当先致讨，有翰林待诏臧循者，与文徽同里巷，少尝为贾入闽，习知其山川险易，为陈进兵之策，文徽本好言兵，遂请行。元宗乃以为江西安抚使，令至境上。审观可否。文徽锐于成功。至上饶，复命，盛言必克，诏发洪州屯兵以边镐为将，从文徽攻建州，建人厌王氏之乱，伐木开道迎我师，行次盖竹。遇建州兵至，又闻泉漳汀州皆归。延政恐惧，退保建阳，时臧循亦为别将，屯邵武。延政袭破之，获循。斩于建州，军声大挫。元宗遣何敬洙等来援。敬洙镐与建州兵相持，文徽得建之降将孟坚。使潛师出其后击之，建州兵大败溃去。遂傅其城。虽下建州。诸军无纪律，杀掠不禁，民始失望。有叛志矣，元宗知而置不问，策功，迁抚州观察使，又拜建州留后，由是文徽益自用，时李弘义挟吴越兵据福州。伪遣谍来告福州乱，文徽喜，率剑州刺史陈悔赴之，悔将舟师至福州城下，击败岂兵，执吴越将马先进等三人。文徽以步骑继至。弘义阳遣卒数百人出迎，而设伏西门以待。文徽传令径入其城。陷伏中。大败，堕马被执，送钱塘。将士死者万人。元宗遣使归马先进于吴越，而求文徽，吴越王遣还，将发，为置酒，寘毒，归至金陵，毒始作，元宗使医视之，医以珠置口中，有顷，珠色变黑。医曰：疾不可为。然犹十年乃死，文徽遂病瘖。朱元降周。坐亲党安置宣州，卒，年七十，距遇毒之岁。正十年云，谥曰宣。子元方，元规、元素、元范、元赏。元方事后主为水部员外郎，吉王从谦掌书记，从谦朝京师，太祖命知制诰，庐多？燕从谦于馆，多逊弈棋次，元方曰：江南竟何如。元方敛衽曰：江南事大朝十余年，极君臣之礼，不知其他，多逊推枰愧谢曰：勿谓江南无人，使还，通判建州，卢纬据歙州，傅檄至建元方立斩其使，及绛平。太祖闻元方所为，大悦，擢殿中侍御史，知泉州，卒官，元方子道。龙图阁待制，始徙家海陵。纯厚长者，以文行称于时，道从兄陶，及事后主，国亡入朝。仕至秘书少监，知审刑院，与道尤极友爱，自金陵坡，士祖流离，多贫困失职，惟道兄弟尽力收恤，聚食常数十百人，得任予恩，皆以与族人，以少长为先后，无亲疏之间，异姓亦分俸给之，时其婚姻，由是常苦贫。而查氏至今为海陵望族，许国皆其后也。
边镐，金陵人，少事烈祖为通事舍人，以通敏称。保大初，循州人张遇贤，本罗县小吏，有神降于县之刻杉镇，语人曰：张遇贤非常人，当事我，遇贤往事之，会州境群盗起，各拥众数百，无所统，相与祷于神，神又大言曰：张遇贤，汝主也，遇贤遂称王，改元，置百官，度岭虔州，节度使贾浩闭门登陴，不敢出，遇贤据白云洞，众使余万，元宗遣洪州营屯都虞侯严思，率所部讨之，镐为监军，虔有书生白昌裕，沉密有谋，镐引与定计，刋木开道，袭白云洞，会遇贤所事神弃去。不复降语，贼众遂溃，其裨将李台职以降，策功，迁洪州营屯诸军都虞侯，二年，查文徽以枢密副使出师伐建州，诏镐为行营招讨。洪抚饶信歙等州诸指挥都虞侯，从文徽行，然众纔数千，战败退舍，元宗闻之，遣何敬洙、祖全恩、姚凤来援，敬洙与镐进兵，夺其险要，自崇安进次赤岭，与建兵方相持，为背水阵，文徽使骑缭出建兵之后，与敬洙、镐夹击，大破之，遂取建州，降王延政，复取漳州，事平，诸将皆争功，镐独无一言，七年。楚马氏兄弟相攻，希萼虽胜，而尤无道，元宗知楚难方殷，以镐为信州刺史，领屯营兵，兼湖南安抚使，驻青州、萍乡有警，许便宜从事，楚人果复废立，镐自萍乡帅师入潭州，迁马氏之族，及文武将吏于金陵，遂拜潭州节度使，南汉将潘崇徹攻郴州，镐出兵争之，败绩，遂失郴州，镐惧南汉寇边未已。请除道圣二州刺史，诏以廖偃为道州刺史。张峦权知全州，然湖湘之忧，实不在南汉也，自马氏废立以来，帑藏空竭，土地既归我，冯延巳为相，矜平楚之功，不欲取费于国，专掊敛楚人以给经费，人心已离，镐柔而无断。日饭沙门希福。纪纲颓弛，不之问，初，成师朗来归，以其所部为奉节军，从镐入楚，廪给薄于楚之降卒，偶语怨望，而粮料使王绍颜，每给奉节粮。辄刻削之，军校孙朗欲杀绍颜，绍颜匿囷下得免。官属请斩绍颜以谢将士，镐不听，朗乃谋杀镐，及绍颜，据湖南，归中原，夜率所部，取草烧府门，火辄不发，良久，传漏者觉之，以告镐，出衙兵与斗，胜负未决，镐命吹角，乱兵少，以为将旦，亟斩关奔朗州，尽以潭州虚实告刘吉，言久怀叛志，得朗吉，大喜，遣其将王进远、周行逢来攻，镐亦备言，已而闻人谓忠顺，倾意信之，及言兵已拔益阳，遂夜弃城出奔，列城皆溃，尽丧楚地，坐削官，流饶州，而他将弃城者皆斩，湘中谣言马去不用鞭，至是而验，十四年，周师大入，齐王景达为元帅，出兵援寿州，起镐为大将，战败被执，世宗命为右千牛卫上将军，及元宗割淮南地请盟，世宗乃归镐，卒于金陵。
