呜呼，南唐偏国短世，无大淫虐，徒以寝衰而亡，要其最可为后世鉴者，酷好浮屠也，初，烈祖辅吴，吴都广陵，而烈祖居建业，大筑其居，穷极土木之工，既成，用浮屠说，作无遮大齐七会，为工匠役夫死者荐福，俄有胡僧，自身毒中印土来，以贝叶旁行及所谓舍利者为贽，烈祖召豫章龙兴寺僧智玄，译其旁行之书，又命文房书华严论四事部，奁帙副焉，并图写制论李长者像，班之境内，此事佛之权兴也，然烈祖未甚惑，后胡僧为奸利，逐出之，国人则寝已成俗矣，及其末年，溧水大兴寺桑生木人，长六寸，如僧状，右袒而左跪，衣械皆备，其色如纯漆，可（釒监）。谓之须菩提置龛中，以仁寿节日来献，烈祖始不惊异，迎置宫中，奉事甚谨，其徒因夸以为感应，而识者按谯氏五行书，知且有大丧，不三月，烈祖殂，及元宗后主之世，好之遂笃，幸臣徐游，专主齐祠事，群臣和附，惟恐居后，宫中进佛寺十余。出金钱募民及道士为僧，都城至万僧，悉取给县官，后主退朝，与后顶僧伽帽。服袈裟，课诵佛经，胡跪稽颡。至为瘤赘，手常屈指作佛印，僧尼犯奸淫，狱成，后主每曰：此等毁戒，本图婚嫁，若冠笄之，是中其所欲，命礼佛百而舍之，奏死刑日，适遇其齐，则于宫中佛前燃灯，以达旦为验，谓之命灯，未旦而灭，则论如律，不然，率贷死，富人赂宦官窃续膏油，往往获免，上下狂惑，不恤政事，有谏者辄被罪。歙州进士汪涣，上封事，言梁武惑浮屠而亡，陛下所知也，奈何效之，后主虽擢涣为校书郎，终不能用其言，开宝初，有北僧号小长老，自言募化而至，多持珍宝怪物，赂贵要为奥助，朝夕入论天宫地狱果报之说，后主大悦，谓之一佛出世，服饰皆镂金绛罗，后主疑其非法，答曰：陛下不读华严经，安知佛富贵，因说后主多造塔像，以耗其帑庾，又请于牛头山造寺千余间，聚徒千人，日给盛馔。有食不能尽者，明旦再具，谓之折倒，盖故进不祥语，以摇人心，及王师渡江，即其寺为营，又有北僧立石塔于采石矶，草衣藿食，后主及国人施遗之，皆拒不取。及王师下池州，系浮桥于石塔，然后知其为间也，金陵受围，后主召小长老求助，对曰：北兵虽强，岂能当我佛力。登城一麾，围城之师为小却，后主真以为佛力。合掌叹异，厚赐之，下令军民，皆诵救苦菩萨，声如江涛，未机，梯冲环城，矢石乱下如雨，仓皇复召小长老，称疾不至，始悟其奸，杀之，群僧惧，并坐诛。乃共乞授甲出斗。死国难，后主曰：教法其可毁乎？弗许，及国亡，后主入朝，过临淮，往礼普光王塔，施金帛犹以千计，其后弟从镒之子祝发为，名惟净，景德祥符中，天下治安，西域献佛书甚众，惟净博闻通梵学，翻译精审，莫能及者，积官试光禄卿，译经三藏，亦南唐之余习云。
契丹事见唐书本传及五代史四夷附录，今取其事之系南唐者为传。
烈祖昇元二年，契丹主耶律德光，及其弟东丹王，各遣使以羊马入贡，别持羊三万口，马二百匹来鬻，以其价市罗纨差药，烈祖从之，于是翰林院进二丹入贡国，诏中书舍人江文蔚作赞。其词曰：皇帝建西都之岁，神功迈于三古，皇风格于四裔，华夷咸若，骏奔结轨。粤六月，契丹使梅里卢古。东丹使兵器寺少令高徒焕，奉书致贡，咸集都邑，公卿庶尹，拜手稽首称贺，以为文德所服，受命之符也。若迺洪荒以降，骤步相伴，耀武以信威，有所不及。任算以御物，有所不从，诗颈太原之师，则用伐吴，汉开朔方之地，则崇力矣，若我宜猷大麓，儷德无私，刑于朝廷，以及荒服，旃裘左衽捧日分光，殊方异产，充庭纳赍。曰垂衣裳而天下治，斯之谓也，有司纪美烈于续事，传曰：主上明圣而德不闻。有司之过也。臣职在翰墨,亲睹隆平，敢献赞曰:赫矣圣武,纂尧之绪,要荒之长，骏奔臣附,伏波之柱,单于之台,遗族徒费,献琛靡来，我后穆穆,我纲恢恢,重译日贡,皇哉唐哉.四年,遣使献马百匹,于是烈祖遣通事舍人副四方馆事欧阳遇，借鸿胪少卿使契丹，假道于晋，高祖不可，遇及境而复，元宗嗣位，遣使者公乘鎔航海继好，既至而契丹主兀欲被杀，弟术津遗元宗书曰： 大契丹天顺皇帝，谨致书大唐皇帝阙下，贵朝使公乘鎔等，自去秋以达东京海岸，适遭国祸，今年二月二十六日，部署一行，并诸仪物兵铠，已至燕京，兹蒙敦念先朝，践修旧好，既增摧痛，又切感铭，贵国长直官王朗陈篆，取间道先回，用附咨报，公乘鎔等已遣伴送使陈植等同回，止俟便风，即令引道。 而公乘鎔亦以蜡封帛书，其词曰： 臣鎔自去年六月离罂油，七月至镇东关，遣王朗奉表契丹，九月，乃有番官夷牛车百余乘，及鞍马治路置顿，十月，至东京，留三日，契丹主遣闲？使王廷秀称诏劳问兼述泰宁王燕王九月同行大事，兀欲即世，母妻并命，又辽东以西，水潦坏道，数百里车马不通，今年正月，方至幽州，馆于愍忠寺，先迎御容入宫，言元欲识皇帝面，乃引见如旧仪，问国书中机事，臣即述奕世欢好，当谋分裂之事，契丹主喜，问复有何事，臣云军机别有密书，契丹主接置袖间，乃云，吾与唐皇帝一如先朝往来，因置酒合乐，又谕臣曰：使人远泛巨海而至，不期骨肉间倏起此事，道路所闻，必亦忧恐，手斟一玉钟酒，先自啜，乃以劝臣令饮釂，自旦至日哺始罢，自是数遣使宣劳，三日一赐食，谨遣王朗齑骰号子归闻奏，骰号子不知何等语也。初，宋齐丘谋间晋，会契丹使燕人高霸来聘，归至淮北，唐阴追人刺杀之，霸有子乾从行，匿之濠州，于是契丹颇信以为霸之死，出于晋人，保大十二年，述律遣其舅来，夜宴清风驿，起更衣，忽仆于地，视之，失其首矣，厚赏捕贼不得，久乃知周大将荆罕儒，知契丹使至，思遣客刺之以间唐，乃下令能得吾枕者，赏三百缗，俄有剑客田英得之，即给赏如约。屏人语之曰：能得江南番使头，赏三千缗，英果得之，自是唐与契丹遂绝，及世宗兵出淮南，敕我罪曰：蠢尔淮甸，敢拒大帮，跋扈飞扬，垂六十载，幸累朝多事，与北虏交通，厚起戎心，诱为边患，所罪状我虽非一，然首以通契丹为兴师之名，方石晋以父事契丹，而契丹每以兄事南唐，盖戎狄习见唐之威灵，故闻后裔在江南，犹尊之不敢与他国齿，南唐亦颇恃以自骄，其实相结约挠中原，皆虚辞，非能为南唐助也。
高丽事，具唐书及五代史四夷附录，今书南唐所载异闻，及高丽通南唐之见于传记者。
高丽至五代初，国名曰大封，其王高氏，名躬乂，躬乂晚年，果于诛杀，吴顺义二年，当梁之龙德二年，为海军统帅王建所杀，建自立，去大封之名，复称高丽，以开州为东京，平壤为西京，吴天祚二年，当晋之天福元年败新罗百济，于是倭耽浮欢于罗铁勒东夷诸国皆附之，有二京六府九节度使百二十郡，内列十省四部官，朝服紫丹绯绿青碧，青碧以年序迁，绿以上，选才能，赐之俸禄，赋以田租，尚冠礼，略如故制，婚姻，男女执手，自相谋许，俗重扁头，生男，旦旦按压其首，惟恐不扁也，昇元二年，遣使来贡方物，所上书，称笺，大略云，今年六月内，当国中原府入吴越国使张训等回，伏闻大吴皇帝，已行禅礼，中外推戴，即登大宝者，伏皇帝陛下，道契三无，思涵九有，尧知天命已去，即禅瑶圆，舜年历数在躬，遂传玉玺，逮夙惟庸陋，获托生成，所恨沃日波遥，浮天浪关，幸遇龙飞之旦，阻申燕贺之仪，无任归仁戴圣，鼓舞激切之至，仪式如表而不称臣，烈祖御武功殿，设细仗，见其使，自言代主朝觐，拜舞甚恭，宴于崇英殿出龟兹乐作番戏，召学士承旨孙忌侍宴，三年，又遣其广评侍郎柳勋律来贡方物，其后史册残缺，来与否不可考矣。
是书凡马今胡恢陆游三本,先辈云：马胡诠次，识力相似，而陆独遒迈，得史迁家法，今马本盛行，胡本不传，放翁书一十八卷，仅见于监官胡孝辕秘册函中，又半烬于武林之火，庚午夏仲，购其焚余板一百有奇，断蚀不能读。因简家藏抄本订正，附梓于全集逸稿之末，至若与马玄康异同繁简，已详见胡沈两公跋语云。
