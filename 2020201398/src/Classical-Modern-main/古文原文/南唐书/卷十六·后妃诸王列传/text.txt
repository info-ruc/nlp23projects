烈祖元敬皇后，宋氏，小名福金，父韫，江夏人，后幼流离乱兵中，昇州刺史王戎得后，烈祖取戎女，后为滕，得幸，生元宗，王氏早卒，义祖命烈祖以为继室，封广平郡君，晋国君。治内有法，不妄言笑，义祖殂于金陵，烈祖在东都，将奔丧，后密以大计谏止焉。烈祖为齐王，封正妃，及受禅，立为后，从容裨赞。多所弘益，烈祖尝曰：吾思有未达，后已悟矣，昇元末，烈祖服金石药，多暴怒，赖后以免谴者甚众，及殂，中书侍郎孙忌，惧魏岑，冯延巳、延鲁，以东宫旧僚用事，欲称遗诏奉后临朝听政，后不许曰：此武后故事，吾岂为之，元宗即位，尊后为皇太后，保大三年，十月卒，附葬永陵。
烈祖后宫种氏，名时光，性警惠，年十六，入宫。列乐部中，俄得幸，生景迈，烈祖以受禅后所得子，甚爱之，种氏宠日盛，烈祖性严整，尝大怒，声如乳虎，殿门环为震动，左右皆丧魂魄，种氏左手持食，右手进匕，从容如平时，烈祖怒亦顿解，他日，烈祖幸齐王宫，遇王亲理乐器，大怒，数日未解，种氏负宠，辄乘间言景迈才过齐王，烈祖正色曰：子有过，父教之，常礼也，若何敢尔。叱下殿，去簪珥，幽于别宫，数月，命度为尼，景迈爱亦弛，终烈祖世，独不加封爵，元宗即位，始封景迈保宁王，许种氏就养于景迈宫中。封王太妃，宋后挟旧怨，屡欲加害，元宗力解之，乃止。
元宗光穆皇后钟氏，父太章，事吴为义祖裨将，义祖谋诛张灏，令严可求喻太章，伏死士二十辈，斩灏于府，太章许诺，义祖疑其怯，夜半往止之曰：仆母老，惧事不成，欲徐图之，如何？太章勃然曰：言已出口，岂有可已之理，明日，诛灏，后颇恃功颉颃，烈祖疑其难制，义祖曰：昔者吾赤族之祸，间不容发，使无太章，岂有今日富贵耶？奈何以薄物细故疑之，乃命以太章次女妻配元宗，即后也，昇元中，封齐王妃，元宗即位，立为皇后，后主即位，为太后，以父名该称圣尊后，后寝疾，后主朝夕侍侧，衣不解带，药必亲尝乃进，乾德三年，十月卒，是日两沙于金陵，后主毁瘠骨立，杖而后能起，哀动左右，葬顺陵。
后主昭惠国后周氏，小名娥皇，司徒宗之女，十九歳来归。通书史，善歌舞，尤工琵琶。尝为寿元宗前，元宗叹其工，以烧槽琵琶赐之。至于采戏奕棋，靡不妙绝，后主嗣位，立为后，宠嬖专房，创为高髻纤裳及首翘鬓朶之妆，人皆效之。尝雪夜酣燕，举杯请后主起舞，后主曰： 汝能创为新声则可矣。 后即命笺缀谱，喉无滞音，笔无停思，俄顷谱成，所谓邀醉舞破也，又有恨来迟破，亦后所制。故唐盛时霓裳羽衣，最为大曲，乱离之后，绝不复传，后得残谱以琵琶奏之，于是开元天宝之遗音复传于世。内史舍人徐铉闻之于国工曹生，铉亦知音，问曰： 法曲终则缓，此声乃反急，何也？ 曹生曰： 旧谱实缓，宫中有人易之，非吉征也。 后主以后好音律,因亦躭嗜,废政事。监察御史张宪切谏，赐帛三十疋，以旌敢言，然不为辍也。未几，后卧疾，已革，犹不乱，亲取元宗所赐烧槽琵琶，及平时约臂玉环，为后主别。乃沐浴妆泽，自内含玉，卒于瑶光殿，年二十九，葬懿陵。后主哀甚，自制诛刻之石，与后所爱金屑檀槽琵琶同葬，又作书燔之与诀，自称鳏夫煜，其辞数千言，皆极酸楚。或谓后寝疾，小周后已入宫中，后偶褰幔见之，惊曰： 汝何日来？ 小周后尚幼，未知嫌疑，对曰： 既数日矣。 后恚怒，至死面不外向，故后主过哀，以揜其迹云。
后主国后周氏，昭惠后妹也，昭惠卒，未几，后主居圣尊后丧，故中宫久虚，开宝元年，始议立后为继室，命太常博士陈致雍，考古今沿革，草具婚礼，又命学士徐铉，史官潘佑参定，文安郡公徐游评其异同，游多是佑议，遂施用之，逾月，游病疽，铉怼其不主已议，戏语人曰：周孔亦能为厉乎，后少以戚里，间入宫掖，圣尊后甚爱之，故立焉，被宠过于昭惠，时后主于群花间作亭，雕镂华丽，而极迫小，仅容二人，每与后酣饮其中，国亡，从后主北迁，封郑国夫人，太平兴国二年，后主殂，后悲哀不自胜，亦卒。
后主保仪黄氏，江夏人，父守忠，事湖南马氏为偏裨，边镐入长沙，得黄氏，纳后宫，后主见其美，选为保仪，以工书札，使专掌宫中书籍，而周后相继专房燕，故保仪虽见赏识，终不得数御幸也，元宗后主俱善书法，元宗学羊欣，后主学柳公权，皆得十九，购藏钟王以来墨贴至多，保仪实掌之，城将陷，后主谓之曰：此皆先帝所，城若不破守，汝即焚之，无为他人得，及城陷，悉焚无遗者，保仪亦从北迁，卒于大梁，又有宫人流珠者。性通慧，工琵琶，后主演念山破，及昭惠后所作邀醉舞恨来迟二破，久而忘之，后主追念昭惠，问左右无知者，流珠独能追忆，无所忘失，后主大喜，后不知所终。
烈祖五子，宋皇后生元宗，楚王景迁，晋王景遂，齐王景达，种氏生江王景迈。
景迁，字子通，幼敬敏，读书一览辄不忘，烈祖辅吴，景迁尚吴公主为驸马都尉，历衙内马步军都指挥使，海州团练使，左右军都军使，遂以左仆射参政事，留东都辅政，时甫成童。寻加同平章事，知左右军使，寝疾，罢归金陵，为诸道副都统，以景遂代辅政，景迁病逾年，竟卒，年十九，谥曰定，无子，初，术士皆谓景迁贵不可言，故烈祖在诸子中尤爱之，及是始悟术士之妄。
景遂仕吴为门下侍郎，烈祖受禅，封寿王，纯厚夷淡，有士君子之操，让皇之丧，景遂受命往护丧事，望柩哀恸，观者耸叹，烈祖殂，元宗以位让景遂，大臣固持之而止，明年，又命景遂总庶政，已降诏，佥谓不可，乃收所下诏，久之，又以为太弟，凡太子官属，皆改为太弟官属，景遂固辞，虽不得命，终恐惧不敢安处，乃取老子功成名遂身退之意，自为字曰退身，以见志，平居好客，善属文，燕集无虚日，赞善大夫张易，峭直喜尽言，景遂尝赋诗，颇纤丽，易面规之，景遂敬纳，又尝怒碎玉杯于坐，景遂亟推谢，无迕色，及易出使契丹，景遂上言力谏，以为易国士也，宜夙夜纳诲，今使航不测之渊，报聘远夷，非国之利，元宗报之曰：易固奇士，海神当畏之，竟遣行，景遂在东宫十三年，屡乞归藩，交泰元年，三月，始改授天策上将军，江南西道兵马元帅，洪州大都督，太尉，尚书令、晋王、以枢密副使李徵古为镇南节度副使佐之，徵古习骄嫚，至镇，专恣尤甚，景遂积不能堪，欲斩之，而自拘有司，左右谏止，初，景遂之出镇也，弘冀为太子，弘冀尝被谴于元宗，有复立景遂之意，景遂在镇，亦颇忽忽，多忿躁，尝以忤意杀都押衙袁从范之子，弘冀刺知之，乃使亲吏持鸩遗从范。使毒景遂，景遂击鞫而渴，索浆，从范以进之，暴卒，年三十九，未敛，体已溃，元宗素友爱，闻讣悲悼，左右欲少慰释之，因妄曰：太弟初得疾，忽语人曰：上帝命我代许旌阳。元宗始少解，故被鸩之事，竟不之知，废朝七日，赠太弟，谥文成。
景达生于吴顺义四年，是岁大旱，烈祖方辅政，极于焦劳，七月既望，雩而得雨，景达以是日生，烈祖喜，故小名雨师，稍长，神观爽迈，异于他儿，烈祖深器之，受禅封信王，烈祖欲以为嗣，难于越次，故不果，景迁以前死，元宗称疾，固让景遂，欲以次及景达，承先帝遗意，既迫于群下之议，不得行，乃立景遂为太弟，景达自燕王徙封齐王，为诸道兵马元帅中书令，景达孝友纯至，尝从游后苑，泛舟池中，元宗舟覆，景达在他舟，初不善泅，遽跃入水中，负元宗出，人以为精诚所感，性刚正疾恶，朝廷惮之，帝每召宗室近臣曲宴，冯延巳，延鲁、魏岑、陈觉辈，凭宠笑呼，旁若无人，景达屡诃诘之，复极谏元宗，他日宴于东宫，延巳愧二弟之命不出己，欲以虚辞为德。阳醉，抚景达背曰：尔勿忘我，景达不胜其忿，拂衣入，奏请斩延巳，元宗谕解久之，乃已，张易语景达曰：殿下力未能去群小，而数面折之，使之惧而自谋，岂易测哉，景达悟，自是畏祸，遇曲燕，辄以疾辞，保大末，淮南交兵，景达以元帅督师，陈觉为监军使，军政皆决于觉，景达暑牍尾而已，朱元叛，寿州陷，皆觉为之，景达亦不能诘，初出师五万，而俘死亡叛者四万，景达及觉引残兵归金陵，上还印绶，元宗恐其无功自愧，乃拜天策上将军，浙西节度使，景达不敢当要镇，力辞，改抚州大都督临川牧，在镇十余年，后主嗣位，加太师尚书令，甚尊礼之，卒于镇，年四十八，在烈祖诸子中，最为寿矣，赠太弟，谥昭孝，遗命留葬江州庐山，初，景达好神仙道家之说，记室徐铉献述仙赋以讽，行于世。
景逷，子宣远，烈祖初受禅，以十二月二日为仁寿节，景逷是日生，故小名仁寿，烈祖甚爱之，母种氏得谴，宋皇后鞫养景逷如己出，元宗嗣位，封保宁王，徙封信王，出为虔州节度使，简易节俭，虔人安其政，赣令卒，尉邵继良摄令，以令城丧日张乐宴饮，景逷立奏黜之，每有小过，掌书记孙岘苦言规正之，景逷大重之，岘卒，言及必流涕。厚恤其孤，后主立，进封江王，加兼中书令，元宗后主皆酷好浮屠，群臣化之，政事日弛，景逷独尊六经名教，排斥浮屠，不少挠，在镇十一年，卒，年三十一，赠中书令，谥昭顺。
元宗十子。弘冀、弘茂、后主、从善、从镒、从谦、从庆、从信、凡八人可见，而从庆、从信失其言封。又二人并逸其名。钟皇后声弘冀、后主、从善、从谦、自弘茂以下，皆不知其母。
弘冀、元宗长子，故唐之末，民间相传谶曰：东海鲤鱼飞上天，而烈祖果育于徐氏，因信符谶，又有谶曰：有一真人在冀州，开口张弓向左边，元宗欲其子应之，乃名之曰弘冀，初封东平公，徙王南昌，元宗嗣位，以弟景遂为兵马元帅，景达为副元帅，誓于烈祖梓宫前，约兄弟相传，而出弘冀留守东都，及景遂为太弟，又徙镇润州，封燕王，弘冀为人沉厚寡言，周师陷广陵，吴越亦攻我常州，元宗念弘冀尚少，不习军旅事，遣使召还都，部将赵铎曰：王虽富于春秋，然元帅之重，众心所恃，忽弃其师而归，则部下必乱，归欲何之，弘冀善其言，闻于元宗，即日大为战守之备，部分诸将，皆惬服士心，元宗使龙武都虞侯柴克宏，右卫将军陆孟俊，救常州，至润州，枢密使副使李徵古，白以神卫统军朱匡业代克宏归，弘冀察克洪有才略，谓曰：君第前战，吾当拒守，表言克宏决可破贼，常州危在旦暮，临敌易将，兵家所忌，臣请以身保其功。克宏亦感激思奋，驰至常州，果大破吴越兵，斩首万级，获其将佐数十人，俘于润州，弘冀以时方艰危，悉驱出辕门斩之，人壮其决，然元宗以其专诛杀，不悦者久之，及太弟景遂力请归藩，而景达为元帅，奔溃南归，独弘冀有功，遂立为太子，参决政事，元宗仁厚，群下多纵驰，至是弘冀以刚断济之，纪纲颇振起，而元宗复怒其不遵法度，一日，怒甚，以打毬杖笞之曰：吾行召景遂矣，弘冀大惧，故景遂遇鸩，语在其传。元宗既请盟于周，以在位久，耻于降屈，屡遣使于世宗，欲传位弘冀，使为大国附庸，世宗赐书力止之，其词曰：皇帝至书敬问江南国主，兹睹来章，备形缛旨，叙此日传让之意，述向来高尚之心，仍以数载以来，交兵不息，备陈追悔之事，无非克责之辞，虽古者省咎责躬因灾致惧，亦无以过也，况君血气方刚，春秋鼎盛，为一方之英主，得百姓之欢心，岂可高谢君临，轻辞世务，于其慕希夷之道，孰皆怀康济之诚，且天灾流行，国家代有，昔之圣哲，所不能逃，苟盛德之日新，斯景福之弥远。谅惟英敏，必照诚怀，书词温润，略似敌国，元宗乃已，世宗遣使致，亦别赐弘冀国信以为常，显德六年，七月，弘冀属冀，数见景遂为厉，九月丙午，卒，有司谥曰宣武，句容尉张洎上书，谓世子之德，在侍膳问安，今标显武功，垂示后世，非所以防微杜渐也，洎知元宗犹衔弘冀专杀事，其说盖处于揣摩，元宗果大以为然，改谥曰文献，而洎由此进用。
弘茂，字子松,元宗第二子,幼颖异,善歌诗,格调清古,年十四,为侍卫诸军都虞侯,封乐安公,骑射击刺皆精习,又领兵职,然不喜戎事,每与宾客朝士燕游,惟以赋诗为乐,初,弘冀刚严,人多惮之,故时望归弘茂,保大九年,七月,卒.追封庆王,弘茂之幼,有异僧言人寿夭祸福多验,元宗使视弘茂,僧书九十一字以献,及卒,年一十九.
从善,字子师,元宗第七子,器度凝远,封纪国公,使周,会帝即位,厚其礼,遣翰林学士王著送之,初，从善与钟谟相附结,谟辄请以从善为嗣,元宗虽不从,然意亦自爱从善,其迁南都也，使主扈从诸军,元宗殂,未御梓宫，从善辄从徐游求遗诏,游厉色拒之,至金陵,具以事闻,后主素友爱,略不以介意.愈加辑睦，进封韩王，及贬制度，降南楚国公，开宝四年，遣朝京师，太祖已有意召后主归阙，即拜从善泰宁军节度使，留京师，赐甲第汴阳坊，封其母凌氏吴国太夫人，后主闻命，手疏求从善归国，太祖不许，以疏示从善，加思慰抚，幕府将吏，皆授常参官以宠之，而后主愈悲思，每凭高北望而泣下沾襟，左右不敢仰视，由是岁时游燕，多罢不讲，常制却登高文曰：玉（jia）澄醪，金盘繡糕，茱房气烈，菊蕊香豪，左右进而言曰：惟芳时之令月，可籍野以登高。（矢引）上林之同幸，而秋光之待褒乎，予告之曰：昔予之壮也，意如马，心如猱，情乐恣，欢赏忘劳，心志于金石，泥花月于诗骚，轻五陵之得侣，陋二秦之选曹，量珠聘妓，纫维艘，被墙宇以耗帛，论丘山而委糟，年年不负登临节，岁岁何曾舍逸遨，小作花枝金翦菊，长裁罗被翠为袍，岂知萑华乎性，忘长夜之靡靡，宴安其寿，累大德于滔滔，今予之齿老矣，心凄焉而忉忉，怆家艰之如毁，荧绪之郁，陟彼罔兮（qi）予足，望复兮睇予目，原有鴒兮相从飞，嗟予季兮不来归，空苍苍兮风凄凄，心踯躅兮泪涟湎，无一欢之可作，有万绪以缠悲，于戏噫嘻，尔之告我，曾非所宜，从善妃屡诣后主号泣，后主闻其至，辄避去，妃忧郁而卒，国人哀怜之，国亡，改授右神武大将军，太平兴国初，改右千牛卫上将军，雍熙四年卒，年四十八。
从镒，元宗第八子，初封舒国公，改封蒋，太祖亲征扬州李重进，遣从镒朝行在，进封邓王，出镇宜州，后主宴饯绮霞阁，与近臣俱赋诗，而后主自为序，及贬制度，降江国公，太祖以不朝来讨，后主遣从镒贡帛二十万匹，白金二十万斤，大兵悉以南渡，从镒留京师，馆怀信驿，捷奏至，百僚称贺，阁门趣随班入，邸吏亦谓当有贡献，其介潘慎修以为国被封，濒亡，而使者旅贺，非礼，伹奉方物以待罪，太祖嘉其礼，为易供帐，加赐牲饩上樽，命知制诰李穆送从镒归国谕指，令后主亟自归，仍命曹彬等驱攻以俟之，而后主卒不行，以至城陷，从镒从后主北归，改名从浦，卒。
从谦，元宗第九子，数岁，为弈棋诗，有思致，后主赏叹之，历封鄂国公，宜春王，进封吉王，及贬制度，降鄂国公，归朝，为右神武大将军，淳化五年，九月，以本官出为安远行军司马，后不知其所终。
从庆，失其官封
从信，逸其行实
后主二子，仲寓、仲宣，皆昭惠周后所生
仲寓，字叔章，初封清源郡公，国亡北迁，宋授右千牛卫大将军，居后主丧，哀毁逾制，太宗临朝，遣使劳问，终丧，赐积珍坊第一区，久之，自言族大家贫，求治郡，拜郢州刺史，在郡以宽简为治，吏民安之，淳化五年，八月，卒，年三十七，子正言好学，早卒，于是后主之后遂绝，初，江南闻后主凶问，父老皆巷哭，及是，其嗣续殄绝，遗民犹为之兴悼云。
仲宣，小字瑞保，与仲寓同日受封，仲宣封宣城公，三岁，诵孝经不遗一字，宫中燕侍合礼，如在朝廷，昭惠后尤爱之，宋乾德二年，仲宣才四岁，一日戏佛像前，有大琉璃灯为猫触堕地，哗然作声，仲宣因惊得疾，竟卒，追封岐王。谥怀献，时昭惠已疾甚，闻仲宣夭，悲哀更遽，数日而绝。
