犹龙《谭概》成，梅子读未终卷，叹曰： 士君子得志，则见诸行事；不得志，则托诸空言。老氏云：谈言微中，可以解纷。然则谈何容易！不有学也，不足谈，不有识也，不能谈，不有胆也，不敢谈，不有牢骚郁积于中而无路发摅也，亦不欲谈。夫罗古今于掌上，寄《春秋》于舌端，美可以代舆人之诵，而刺亦不违乡校之公，此诚士君子不得志于时者之快事也！ 犹龙曰： 不然。于不见夫鸜鹆乎？学语不成，亦足自娱。吾无学无识，且胆销而志冷矣！世何可深谈！谈其一二无害者，是谓概。 梅子曰： 有是哉？吾将以子之谈，概子之所未谈。 犹龙曰： 若是，是旌余罪也！ 梅子笑曰， 何伤乎？君子不以言举人，圣朝宁以言罪人？知我罪我，吾直为子任之。 于是乎此书遂行于世。
古亭社弟梅之熉惠连述
