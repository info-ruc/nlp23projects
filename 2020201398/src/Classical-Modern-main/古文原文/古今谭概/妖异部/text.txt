子犹曰：妖祥无定名也；如有定，则人力无如何矣。屈轶指佞，獬豸触奸，物之上瑞也。然以指佞触奸之事，而徒责之一草一兽，安用人为！且圣世无奸佞，又何以章屈轶、獬豸之奇乎？圣世既不必有，而末世又不见有，则屈轶、獬豸亦虚名耳。虽然，圣世德胜，妖祥皆虚，末世祥多虚而妖多实，鬼以之灵，物以之怪，人以之疵厉，此其故可思也。集《妖异》第三十四。
草异
灵帝光和中，陈留、济阴诸郡路边草生似人状，操矛弩，牛马万状备具。
太康中二异
太康中，幽州有死牛头能作人言。又有山石状似蹲狗，行人近，辄咬之。后石勒称王。
肉异
前赵嘉平四年，有流星坠于平阳北十里。视之，则有肉长三十步，广二十七步，臭闻于平阳，肉旁常有哭声，昼夜不止。已而刘后产一蛇一虎，各害人而走，寻之不得，顷之乃在陨肉之旁。后卒，乃失此肉。哭声亦止。
好块大肉！贪嘴者，观此必当流涎。
画异
石虎武殿初成，图画自古圣贤、忠臣、孝子、烈士、贞女，皆变为胡状。旬余，头悉缩入肩中。后石闵以胡人不为己用，悬赏，令赵人斩胡首，一日杀二十余万。于是高鼻多须者，无不滥死。
莲异
《北齐书》：后主武平中，特进侍中崔季舒宅中，池内莲茎皆作胡人面，仍着鲜卑帽。俄而季舒见杀。
天画
滕涉，天圣中为青州太守。盛冬浓霜，屋瓦皆成百花之状，以纸摹之。又《大金国志》：金末，河冰冻成龟文，又有花卉禽鸟之状，巧过绘缕。此天画也。
弘治二异
弘治最为盛世，而己酉、庚戌间一时奇变。如浙江奏景云县屏风山有异物成群，其状如马，大如羊，其色白，数以万计，首尾相衔。从西南石牛山凌空而去，自午至申乃灭。居民老幼男女，无弗见者。又陕西庆阳府雨石无数，大者如鹅卵，小者如鸡头实。说长道短，剌剌不休。皆见之奏章，良可怪也。
水斗
宋高宗时，程氏家井水溢，高数尺，夭矫如长虹，声如雷，穿墙毁楼，二水斗于杉墩，且前且却。约十余刻乃解。
土斗
唐天宝中，汝南叶县有二土块相斗血出。数日方止。
石臼斗
武清县民家石臼，与邻家碌碡，皆自滚至麦地上，跳跃相斗。乡人聚观，以木隔之，木皆损折，斗不可解。至晚方息。乡人怪之，以臼沉污池中，以碡坠深坎，相去各百余步。其夜碡与臼复斗于池边地上，麦苗皆坏。秀才李廷瑞闻之，亟往观焉。斗犹不辍，乍前乍却，或磕或触，硁然有声，火星炸落。三日乃止。
铛异
《广记》：唐宰相郑絪与弟少卿缊同居昭国里。一日厨馔将备，其釜忽如物于灶中筑之，离灶尺余，连筑不已。旁有铛十余所，并烹庖将熟，皆两耳慢摇，良久悉腾上灶，每三铛负一釜而行，其余列行引从，自厨中出地。有足折久废者，亦跳踯而随之。出厨东过水渠，诸铛并行无碍，而折足者不能过。举家惊异聚观，有小儿咒之曰： 既能为怪，折足者何不能前？ 诸铛乃弃釜庭中，却返，每两铛负一折足者以过，往入少卿院堂前排列。乃闻空中轰然如崩屋声，悉为埃烬矣。
冰柱
《丹铅要录》：正德中，文安县河水每僵立。是日，天大寒，遂冻为柱，高围俱五丈，中空而旁有穴。数日，流贼过县，乡民入穴中避之。赖以全者甚多。
牛犬言
晋惠泰安中，江夏张骋晨出，所乘牛言曰： 天下乱，乘我何之？ 骋惧而还。犬又曰： 归何早也？ 
犬猫异
《广记》：唐左军容使严遵美一旦发狂，手足舞蹈。家人咸讶。猫谓犬曰： 军容改常也，颠发也！ 犬曰： 莫管他！从他！ 
《朝野佥载》：鄱阳龚纪与族人同应进士举。唱名日，其家众妖竞作，牝鸡或晨鸣，犬或巾帻而行，鼠或白昼群出。至于器皿服用之物，悉自变常。家人惊惧，召巫治之。时尚寒，巫向炉坐，有一猫卧其侧。家人谓巫曰： 吾家百物皆为异。不为异者，独此猫耳。 于是猫立拱手言曰： 不敢。 巫大骇而出。后数日，捷音至，三子皆高第。
按遵美因异乞休，竟免于难，而龚氏反为吉征。乃知妖祥非人所测。
蝇异
术士相牛僧孺，若青蝇拜贺，方能及第。公疑之。及登第讫，归坐家庭，有青蝇作八行立，约数万，折躬再三，良久而去。
黄鼠怪
无锡县龙庭华家，氏族甲于江左。有宗人某，堂中大柱内忽穿二穴，常见走出两矮人，可二三寸许。主人怪之，择日延道士诵经为厌胜之法。两矮人复出听经。逐之，则又无迹。命塞其穴。而旁更穿一穴，出入如故。主人治药弩，令奴张以伺之。既出，毙其一，一疾走去。视之，乃雌黄鼠也。少顷，忽有矮人百余辈出与主人索命。仆从哗噪而走。又少顷，复有七、八人以白练蒙首，出堂中恸哭。仍复逐去。久之，闻柱中发铃钹声。众谓送葬。又久之，闻柱中起箫鼓声。众谓鼠中续偶。闭其堂经月，怪便寂然。
鼠殡
《搜神记》：豫章有一家，婢在灶下，忽有人长数寸，来灶间。婢误以履践杀一人。遂有数百人著缞麻持棺迎丧，凶仪皆备；出东门，入园中覆船下。就视，皆是鼠。妇作汤浇杀，遂绝。
玉贞娘子
程迥者，伊川之后。绍兴八年，来居临安之后洋街。门临通衢，垂帘为蔽。一旦有物如燕，瞥然自外飞入，径著于堂壁。家人近视，乃一美妇，仅长五六寸，而形体皆具，容服甚丽。见人殊不惊，小声历历可辨。自言： 我是玉贞娘子，偶然至此，非为灾祸。苟能事我，亦甚善。 其家乃就壁为小龛，香火奉之。能预言休咎，皆验。好事者争往求观，人输百钱，方为启龛。至者络绎，程氏为小康。如是期年，忽复飞去，不知所在。
孔升翁
龙门寺异蜂，大如鹊。僧网至笼中。明日大蜂至笼边，呼 孔升翁 。僧异而放之。见《韵府》。
虱诵赋
扬州苏隐夜卧，闻被下有数人念杜牧《阿房宫赋》，声紧而小。急开被视之，无他物，唯得虱十余，其大如豆。杀之即止。
鱼念佛鸡卵念佛
唐天宝间，当涂民刘成、李晖以巨舫载鱼。有大鱼呼 阿弥陀佛 。俄而万鱼俱呼，其声动地。
敬宗朝，宫中闻鸡卵内念 南无观世音 。
镟中佛象
常熟丘郡家食橱内，锡镟置熟鸡半只，忘之矣。偶婢检器皿，见橱边光焰。发视之，乃镟中鸡蒸气结成一小殿宇，中坐佛一尊，如世间大士像，眉目分明。婢奔告郡。郡移于堂上，率家人罗拜之。三日犹不灭，召巫者束一草船，浮之于城河。时万历癸未正月初六日。见《戒庵漫笔》。
此鸡疑即唐敬宗朝鸡卵种也。又唐询家烹鸡，忽火光出釜中。视之，有未产卵现菩萨像坐莲花。自是誓不杀生。
蛤蜊、蚌异
唐文宗方食蛤蜊，一蛤蜊中现二菩萨像，螺髻璎珞，足履菡萏。命致之兴善寺。隋炀帝亦有此事。
吴兴郡宗益剖蚌，中有珠现罗汉像，偏袒右肩，矫首左顾。宗益奉以归慈感寺。
鳖异
万历己卯，严州建德县有渔者获一鳖，重八斤。一酒家买之悬室中，夜半常作人声。明日割烹之，腹有老人长六寸许，五官皆具，首戴皮帽。大异之，以闻于县与郡。郡守杨公廷诰时入觐，命以木匣盛之，携至京师，诸贵人传观焉。又丁未年，遂昌县民宋甲剖一鳖，中有比丘端坐，握摩尼珠，衫履斩然。俱见邸报。
颖川王户部在通州时，一日宴客，庖人烹鳖。剖之，有鬼、判各一。朱发蓝面，皂帽绿袍；左执簿，右执笔，种种皆具，刻画所不能及。王自是遂断兹味。
菜花现佛
《笔谈》云：李及之知润州，园中菜花悉变莲花。仍各有佛坐花中，形如雕刻。
鸡生方卵
弘治末，崇明县民有鸡生一方卵。异而碎之，中有弥猴，才大如枣。
石中男女
成化间，漕河筑堤，一石中断，中有二人作男女交媾状。长仅三寸许，手足肢体皆分明，若雕刻而成者。高邮卫某指挥得之，以献平江伯陈公锐。锐以为珍藏焉。
石犹有情，人何以免！
狐假子路以下 精怪 
东昌宣圣殿，设空体木像。正德中，子路忽人语云： 我仲由也！夫子命我主此土祸福。 人争祭奠，必令祭者暂出闭门。顷之入视，肴核都无余者。一御史经其地曰： 此必妖也！ 多设烧酒劝之，俄而无声，乃一狐寐于侧。御史笑曰： 以汝希仲由，乃学宰予耶？ 
鬼畏面具
金陵有人担面具出售，即俗所谓 鬼脸子 者。行至石灰山下，遇雨沾湿，乃借宿大姓庄居。庄丁不纳，权顿檐下，愁不能寐。而面具经雨将坏，乃拾薪爇火熯之。首戴一枚，两手及两膝各冒其一，以近燎。至三更许，有一黑大汉，穿一黑单衣，且前且却。其人念必异物，惧其面具而然，乃大声叱之。黑汉前跪曰： 我黑鱼精也！  家何在？ 曰： 在此里许水塘中。与主人之女有交，故每夕来往。不意有犯尊神，望恕其责。 其人叱之使去。明旦，访主人之女，果病祟。遂告之故。竭塘渔之，得乌鱼，重百余斤，乃腌而担归。
鬼张以下 鬼 
弘治中，高邮张指挥无嗣，求妾未得。偶出湖上，见败船板载一女甚丽，波浮而来。问之，曰： 妾，某邑人。舟覆，一家皆没。妾赖板得存，幸救我。 张援得之，甚宠爱。逾年生子。女栉沐必掩户。一日婢从隙窥之，见女取头置膝上绾结，加簪珥，始加于颈。大惊，密以启张。张未信。他日张觇之，果然。知为妖，排户入斩之，乃一败船板耳。子已数岁，无他异，后袭职。至今称 鬼张指挥 云。
无鬼论
阮瞻素执无鬼论。忽有客通名诣瞻，寒温毕，聊谈名理。良久，及鬼神事，反复甚苦。客遂屈，作色曰： 鬼神，古圣所传，君何得独言无？既仆便是鬼！ 于是变为异形，须臾消灭。
《麈谈》云：闽仆顺童雨夜暮归，见一人持灯就伞。偕行良久，语童曰： 闻此地有鬼，汝曾遇否？ 童笑曰： 吾行此多年，未之见也。 将适通衢，寄伞者曰： 汝试看我面。 视之，乃无颔颏者！仆狂叫而走。相传世间人鬼半，但人不见鬼耳。
鬼巴
《夷坚志》：临川王行之，为广东龙泉尉。表弟季生来访，泊船月明中。夜半，有鬼长二尺，靛身朱发，倏然而入，渐逼卧席，冉冉腾身行于腹上。季素有胆，引手执之，唤仆共击。叫呼之声甚异，顷刻死，而形不灭。明旦，剖其肠胃，以盐腊之，藏箧中，谓之 鬼巴 。或与谈神怪事，则出示之。
药鬼
刘池苟家有鬼，常夜来窃食。刘患之，乃煮野葛汁二升泻粥上，覆以盂。其夜鬼来发盂啖粥，须臾在屋上吐。遂绝。
髑髅言
御用监奉御来定，五月间差往南海子公干。从五六骑出城，舁酒肴为路食。日午，至羊房南大柳树下，脱衣卸鞍，坐树根上，以椰瓢盛酒，捣蒜汁濡肉自啖。回顾一髑髅在旁，来夹肉濡蒜，戏纳髑髅口中，问之曰： 辣否？ 髑髅即应之曰： 辣！ 终食之顷，呼辣不已。来惊悸，令人去其肉，呼亦不己。遂启行至海子。毕事而回，呼辣之声随其往还，入城始绝。数日后，来遂病死。见《马氏日抄》。
《江湖纪闻》载至元丙子，习家湖髑髅呼盐事，类此。
白骨
刘先生者，河朔人。尝至上封，归路遇雨。视道旁一冢有穴，遂入以避。会昏暮，因就寝。夜将半，睡觉，雨止，月明透穴，照圹中历历可见。甓甃甚光洁，北壁有白骨一具，自顶至足俱全，余无一物。刘方起坐，近视之，白骨倏然而起，急前抱刘。刘极力奋击，乃零落堕地。刘出，每与人谈其事。或曰： 此非怪也，刘真气壮盛，足以翕附枯骨耳。 
鬼姑神
南海小虞山中有鬼母，一生千鬼。朝产之，暮食之。今苍梧有鬼姑神是也。虎头龙足，蟒目蛟眉。
蛤精疾以下 奇疾 
《北齐书》：右仆射徐之才善医术。时有人患脚跟肿痛，诸医莫能识。之才曰： 蛤精疾也。得之当由乘船入海，垂脚水中。 疾者曰： 实曾如此。 为割之，得蛤子二个如榆荚。
食鸡子疾
褚澄彦回弟。善医术。一人有冷疾，澄为诊脉，云是食白瀹鸡子过多所致。令取苏子一升煮服之。始一服，乃出一物如升。开看是雏鸡，翅距具足，能行走。澄曰： 未也！ 更服之，又吐，得如向者鸡二十头，乃愈。
铜枪
《述异记》：汉末时，有一人腹内痛，昼夜不眠，敕其子曰： 吾气绝后，可剖视之。 死后，其子果剖之，得一铜枪。后华佗闻之，便往，出巾箱内药投之，枪即化为清酒。
临甸寺僧
齐门外临甸寺，有僧年二十余，患蛊疾，五年不瘥而死。僧少而美，性又淳，其师痛惜之，厚加殡送。及荼毗，火方炽，忽爆响一声，僧腹裂，中有一胞。胞破，出一人，长数寸，面目肢发，无不毕具，美须蔚然垂腹。观者惊异。
张锷
秘书丞张锷嗜酒，得奇疾。中身而分，左常苦寒，右常苦热。虽盛暑隆冬，着袜裤纱绵相半。
饮不饮
元载不饮，其鼻闻气已醉。人以针挑其鼻尖，出一小虫，曰： 此酒魔也！ 由是日饮一斗。
镇阳有士人嗜酒，日常数斗。至午后，兴发不可遏。家业遂废。一夕大醉，呕出一物如舌。初视无痕窍，至欲饮时，眼遍其上，矗然而起。家人沃之以酒，立尽，如常日所饮之数。遂投烈火中，忽爆裂为数十片。士人由是恶酒。
《说储》载异疾三条
宋知制诰吕缙叔得疾，身渐缩小，乃如小儿。姜愚忽不识字，数载方复。宋时一女子，视直物皆曲，弓弦界尺之类尽如钩。
肠痒
傅舍人为太学博士日，忽得肠痒之疾：满腹作痒，又无搔处，欲笑难笑，欲泣难泣。数年方愈。
徐氏
参政孟庾夫人徐氏，有奇疾。每发于闻见，即举身战栗，至于几绝。见母与弟皆然。至死不明。又恶闻徐姓，及打铁打银声。尝有一婢，使之十余年，甚得力，极喜之。一日偶问其家所为业。婢曰 打铁 。疾遂作，更不欲见，竟逐去之。医遂无能施其术。
腹中击鼓
陈子直主簿之妻，有异疾。每腹胀，则中有声如击鼓，远闻于外，腹消则声止。一月一作。
喉声合乐
《酉阳杂俎》云：许州有一老僧，自四十年已后，每寐熟，即喉声如鼓簧，若成均节。许州伶人伺其寝，即谱其声。按之丝竹，皆合古奏。僧觉亦不自知。
空中美人
《北齐书》：天统中，武成酒色过度，恍惚不恒。曾病发，自云： 初见空中有五色物，稍近，变成一美妇人。去地数丈，亭亭而立。食顷，变为观世音。 之才云： 此色欲多，大虚所致。 
应声虫
《文昌杂录》：刘伯时常见淮西士人杨勔，自言中年得异疾，每发言应答，腹中辄有虫声效之，数年间，其声浸大。有道士见而惊曰： 此应声虫也！久不治，延及妻子。宜读《本草》，过虫所不应者，当取服之。 勔如言，读至 雷丸 ，虫忽无声。乃顿饵数粒，遂愈。始未以为信，其后至长汀，遇一丐者，亦是疾，而观者甚众。因教之使服雷丸。丐者谢曰： 某贫无他技，所求衣食于人者，唯借此耳。 
应声虫，本病也，而丐者以为衣食之资，死而不悔。又安知世间功名富贵，达人不以为应声虫乎？噫，衣食误人，肯服雷丸者鲜矣！
活玉窠
《清异录》：盩厔吏魁召士人训子弟，馆于门。士人素有蛀牙，一日复作，左腮掀肿。遂张口卧，意似懵腾。忽闻有声发于龈腭，若切切语言，人物喧哗，渐出口外，痛顿止。至半夜，却闻早来之声，仍云： 小都郎回活玉窠也。 似呼喝状，颊上蠢然直入口。弹指顷，齿大痛。诸旦，具告主人。劝呼符咒治之，痛止肿消。竟不如何怪。
谢在杭云：余同年历城穆吏部深，家居得疾，耳中常闻人马声。一日闻语曰： 吾辈出游郊外。 即似车马骡驴以次出外，宿疾顿瘳。至哺，复闻人马杂遝，入耳中，疾复如故。穆延医治，百计不效。逾年自愈。始信陶穀所载不谬。
一胎六十年以下 产异 
《百缘经》云：佛在世时，王舍城中有一长者，财宝无量，不可称计。其妇足满十月，便欲产子，然不肯出。寻重有身，足满十月，复产一子。先怀者住在右胁。如是次第怀妊九子，各满十月而产，唯先一子故在胎中，不肯出外。其母极患，设汤药以自疗治，病无降损。嘱及家中： 我腹中子故活不死。今若设终，必开我腹，取子养育。 迨母命终，诸亲眷属，载其尸骸诣诸冢间，请太医耆婆破看之，得一小儿，形状故小，头发皓白，俯偻而行，四向顾视，语诸亲言： 汝等当知，我由先身恶口骂辱众僧，故处此热藏中，经六十年，受是苦恼。 
一生四十子
周哀公之八年，郑有人一生四十子。其二十人生，二十人死。
肉带悬儿
《稗史》：宋孝廉所亲家有婢，产出肉带子一条，带上共悬十八小儿面目形体，无不具备，联络如缀。观者云集。其母惧而弃之。
窦母等
《五杂俎》云：汉窦武之母，产一蛇，一鹤。晋枹罕令严根妓产一龙、一女、一鹅。刘聪后刘氏产一蛇、一虎。唐大顺中资州王全义妻孕而渐下入股，至足大拇指。拆而生珠，渐长大如杯。宋潮州妇人产子如指大，五体皆具者百余枚。《狯园》云：万历己酉，石湖民陈妻许氏，产一白鱼。壬子，苏城昊妻娩身，产一金色大鲤鱼，长四尺许，鳞甲灿然。其家大骇，投诸清冷之渊。里人呼其父曰 渔翁 。
产法马
万历丁未，吴县石湖民陈妻许民，产夜叉、白鱼。后又妊，过期不产。一日请治平寺僧在家转经祈佑。其夕功未毕，内呼腹痛急。忽产下一胞，讶是何物，破而视之，乃一秤银铜法马子也！举家大骇，权之，重十两。视其背，有铸成字样，验是 万历二十二年置 七字，迹甚分明，至今尚在。比邻章秀才偕同学方生亲诣其庐，传玩而异之。或疑铜精所交，或疑五郎所幻，未可知。
产钱
徐州吴瑞者，秀才玠之弟，行第八，年二十余。妻初产子，历五十四日，忽呕出水数合，有铜青气。家人曰： 此儿伤重，何为出水绿色耶？ 明旦，遂哕出三角物数十。其家怪而洗之，乃成二钱，分为四块，平正无大小之殊。五、六日，连下数升。合之，得大钱七十二文。皆有年号，轮郭周正，体面无一不符。遂以胶粘而固之。闻者皆求观，州有司亦至。其儿竟无他异。
产《本际经》
张衡之女玉兰，幼而洁素，不食荤血。年十七岁，梦朱光入口，因而有孕。父母索之，终不肯言。唯侍婢知之。一日谓侍婢曰： 我死，尔当剖腹以明我心。 其夕遂殁。父母不违其言，剖腹得一物。如莲花初开，其中有白素金书十卷，乃《本际经》也。十余日间，大风雨晦暝，遂失其经。
产掌
鄞县民出贾，妻与其姒同处。夫久不归，见夫兄，私心慕之，成疾阽危。家人知所以，且怜之。计无所出，强伯氏从帷外以手少拊其腹，遂有感成孕。及产，唯一掌焉。
额产
晋安帝义熙中，魏兴李宣妻樊氏怀妊。过期不育，而额上有疮，儿穿之以出。长为将，今犹存，名胡儿。见《异苑》
