宣帝
宣皇帝讳赟，字干伯，高祖长子也。母曰李太后。武成元年，生于同州。保定元年五月丙午，封鲁国公。建德元年四月癸巳，高祖亲告庙，冠于阼阶，立为皇太子。诏皇太子巡抚西土。文宣皇后崩，高祖谅闇，诏太子总朝政，五旬而罢。高祖每巡幸四方，太子常留监国。五年二月，又诏皇太子巡西土，因讨吐谷浑。
宣政元年六月丁酉，高祖崩。戊戌，皇太子即皇帝位，尊皇后为皇太后。癸丑，岁星、荧惑、太白合于东井。甲子，诛上柱国、齐王宪。封开府于智为齐国公。
闰月乙亥，诏山东流民新复业者，及突厥侵掠家口破亡不能存济者，并给复一年。立妃杨氏为皇后。辛巳，以上柱国赵王招为太师，陈王纯为太傅，柱国代王达﹑滕王逌、卢国公尉迟运、薛国公长孙览并为上柱国。进封柱国、平阳郡公王谊为扬国公。是月，幽州人卢昌期据范阳反，诏柱国、东平公宇文神举帅众讨平之。
秋七月辛丑，月犯心前星。乙巳，祠太庙。丙午，祠圆丘。
戊申，祠方丘。
庚戌，以小宗伯、岐国公斛斯征为大宗伯。丙辰，荧惑、太白合于七星。己未，太白犯轩辕大星。壬戌，以柱国、南兖州总管、随公杨坚为上柱国、大司马。癸亥，尊所生李氏为帝太后。八月丙寅，夕月于西郊。长安、万年二县民居在京城者，给复三年。壬申，行幸同州。遣大使巡察诸州。诏制九条，宣下州郡：一曰，决狱科罪，皆准律文；二曰，母族绝服外者，听婚；三曰，以杖决罚，悉令依法；四曰，郡县当境贼盗不擒获者，并仰录奏；五曰，孝子顺孙义夫节妇，表其门闾，才堪任用者，即宜申荐；六曰，或昔经驱使，名位未达，或沉沦蓬荜，文武可施，宜并采访，具以名奏；七曰，伪齐七品以上，已敕收用，八品以下，爰及流外，若欲入仕，皆听预选，降二等授官；八曰，州举高才博学者为秀才，郡举经明行修者为孝廉，上州、上郡岁一人，下州、下郡三岁一人；九曰，年七十以上，依式授官，鳏寡困乏不能自存者，并加禀恤。以大司徒、杞国公亮为安州总管，上柱国、薛国公长孙览为大司徒，柱国、扬国公王谊为大司空。庚辰，太白入太微。丙戌，以柱国、永昌公椿为大司寇。
九月丁酉，荧惑入太微。以柱国宇文盛、张掖公王杰、枹罕公辛威、郧国公韦孝宽并为上柱国。庚戌，封皇弟元为荆王。诏诸应拜者，皆以三拜成礼。汾州稽胡帅刘受逻千举兵反，诏上柱国、越王盛为行军元帅，率众讨平之。庚申，荧惑犯左执法。
冬十月癸酉，至自同州。以大司空、扬国公王谊为襄州总管。戊子，百济遣使献方物。
十一月己亥，讲武于道会苑，帝亲擐甲冑。是月，突厥寇边，围酒泉，杀掠吏民。
十二月甲子，以柱国、毕王贤为大司空。癸未，荧惑入氐，仍留经一月。己丑，以上柱国、河阳总管滕王逌为行军元帅，率众伐陈。免京师见徒，并令从军。大象元年春正月癸巳，受朝于露门，帝服通天冠、绛纱袍，群臣皆服汉魏衣冠。大赦，改元大成。初置四辅官，以上柱国大冢宰越王盛为大前疑，相州总管蜀国公尉迟迥为大右弼，申国公李穆为大左辅，大司马随国公杨坚为大后丞。癸卯，封皇子衍为鲁王。甲辰，东巡狩。丙午，日有背。以柱国、常山公于翼为大司徒。辛亥，以柱国、许国公宇文善为大宗伯。癸丑，日又背。戊午，行幸洛阳。立鲁王衍为皇太子。
二月癸亥，诏曰：河洛之地，世称朝市。上则于天，阴阳所会；下纪于地，职贡路均。圣人以万物阜安，乃建王国。时经五代，世历千祀，规模弘远，邑居壮丽。自魏氏失驭，城阙为墟，君子有恋旧之风，小人深怀土之思。
我太祖受命酆镐，胥宇崤函，荡定四方，有怀光宅。高祖神功圣略，混一区宇，往巡东夏，省方观俗，布政此宫，遂移气序。朕以眇身，祗承宝祚，庶几聿修之志，敢忘燕翼之心。一昨驻跸金墉，备尝游览，百王制度，基趾尚存，今若因修，为功易立。宜命邦事，修复旧都。奢俭取文质之间，功役依子来之义。
北瞻河内，咫尺非遥，前诏经营，今宜停罢。
于是发山东诸州兵，增一月功为四十五日役，起洛阳宫。常役四万人，以迄于晏驾。并移相州六府于洛阳，称东京六府。杀柱国、徐州总管、郯国公王轨。停南讨诸军。以赵王招女为千金公主，嫁于突厥。戊辰，以上柱国、郧国公韦孝宽为徐州总管。乙亥，行幸邺。丙子，初令授总管刺史及行兵者，加持节，余悉罢之。
辛巳，诏曰：
有圣大宝，实惟重器，玄天表命，人事与能，幽显同谋，确乎不易。域中之大，实悬定于杳冥；天下为公，盖不避于内举。我大周感苍昊之精，受河洛之锡，武功文德，光格区宇，创业垂统，永光无穷。朕以寡薄，祗承鸿绪，上赖先朝得一之迹，下藉群后不贰之心。职贡与云雨俱通，宪章共光华并亘。圆首方足，咸登仁寿，思隆国本，用弘天历。
皇太子衍，地居上嗣，正统所归。远凭积德之休，允协无疆之祚。帝王之量，未肃而成；天禄之期，不谋已至。朕今传位于衍。乃睠四海，深合讴歌之望；俾予一人，高蹈风尘之表。万方兆庶，知朕意焉。可大赦天下，改大成元年为大象元年。帝于是自称天元皇帝，所居称天台，冕有二十四旒，（室）〔车〕服旗鼓，皆以二十四为节。内史、御正皆置上大夫。皇帝衍称正阳宫，置纳言、御正、诸卫等官，皆准天台。尊皇太后为天元皇太后。封内史上大夫郑译为沛国公。癸未，日初出及将入时，其中并有乌色，大如鸡卵，经四日灭。戊子，以上柱国大前疑越王盛为太保，大右弼蜀公尉迟迥为大前疑，代王达为大右弼。辛卯，诏徙邺城石经于洛阳。又诏曰： 洛阳旧都，今既修复，凡是元迁之户，并听还洛州。此外诸民欲往者，亦任其意。河阳、幽、相、豫、亳、青、徐七总管，受东京六府处分。 
三月壬寅，以上柱国、薛国公长孙览为泾州总管。庚申，至自东巡，大陈军伍，帝亲擐甲冑，入自青门。皇帝衍备法驾从入。百官迎于青门外。其时骤雨，仪卫失容。辛酉，封赵王招第二子贯为永康县王。
夏四月壬戌朔，有司奏言日蚀，不视事。过时不食，乃临轩。立妃朱氏为天元帝后。癸亥，以柱国、毕王贤为上柱国。己巳，祠太庙。壬午，大醮于正武殿。戊子，太白、岁星、辰星合于东井。
五月辛亥，以洺州襄国郡为赵国，以齐州济南郡为陈国，以丰州武当、安富二郡为越国，以潞州上党郡为代国，以荆州新野郡为滕国，邑各一万户。令赵王招、陈王纯、越王盛、代王达、滕王逌并之国。癸丑，有流星大如斗，出太微，落落如遗火。是月，遣使简视京兆及诸州士民之女，充选后宫。突厥寇并州。
六月丁卯，有流星大如鸡子，出氐，西北流，长一丈，入月中。己巳，月犯房北头第二星。乙酉，有流星大如斗，出营室，流入东壁。是月，咸阳有池水变为血。发山东诸州民，修长城。秋七月庚寅，以大司空、毕王贤为雍州牧，大后丞、随国公杨坚为大前疑，柱国、荥阳公司马消难为大后丞。壬辰，荧惑掩房北头第一星。丙申，纳大后丞司马消难女为正阳宫皇后。尊天元帝太后李氏为天皇太后。壬子，改天元帝后朱氏为天皇后。立妃元氏为天右皇后，妃陈氏为天左皇后。
八月庚申，行幸同州。壬申，还宫。甲戌，以天左皇后父大将军陈山提、天右皇后父开府元晟并为上柱国。山提封鄅国公，晟封翼国公。开府杨雄为邗国公，乙弗寔戴国公。初，高祖作刑书要制，用法严重。及帝即位，以海内初平，恐物情未附，乃除之。至是大醮于正武殿，告天而行焉。辛巳，荧惑犯南斗第五星。
壬午，以上柱国、雍州牧、毕王贤为太师，上柱国、郇国公韩建业为大左辅。是月，所在有蚁群斗，各方四五尺，死者什八九。
九月己酉，太白入南斗。乙卯，以酆王贞为大冢宰。上柱国、郧国公韦孝宽为行军元帅，率行军总管杞国公亮、郕国公梁士彦以伐陈。遣御正杜杲、礼部薛舒使于陈。
冬十月壬戌，岁星犯轩辕大星。是日，帝幸道会苑大醮，以高祖武皇帝配。醮讫，论议于行殿。是岁，初复佛像及天尊像。至是，帝与二像俱南面而坐，大陈杂戏，令京城士民纵观。乙酉，荧惑、镇星合于虚。是月，相州人段德举谋反，伏诛。十一月乙未，幸温汤。戊戌，行幸同州。壬寅，还宫。己酉，有星大如斗，出张，东南流，光明烛地。丁巳，初铸永通万国钱，以一当十，与五行大布并行。是月，韦孝宽拔寿阳，杞国公亮拔黄城，梁士彦拔广陵。陈人退走。于是江北尽平。十二月戊午，以灾异屡见，帝御路寝，见百官。诏曰：
穹昊在上，聪明自下，吉凶由人，妖不自作。朕以寡德，君临区宇，大道未行，小信非福。始于秋季，及此玄冬，幽显殷勤，屡贻深戒。至有金入南斗，木犯轩辕，荧惑干房，又与土合，流星照夜，东南而下。然则南斗主于爵禄，轩辕为于后宫，房曰明堂，布政所也，火土则忧孽之兆，流星乃兵凶之验。岂其官人失序，女谒尚行，政事乘方，忧患将至？何其昭著，若斯之甚。上瞻俯察，朕实惧焉。将避正寝，斋居克念，恶衣减膳，去饰撤悬，披不讳之诚，开直言之路。
欲使刑不滥及，赏弗踰等，选举以才，宫闱修德。宜宣诸内外，庶尽弼谐，允协民心，用消天谴。
于是舍仗卫，往天兴宫。百官上表劝复寝膳，许之。甲子，还宫。御正武殿，集百官及宫人内外命妇，大列妓乐，又纵胡人乞寒，用水浇沃为戏乐。乙丑，行幸洛阳。帝亲御驿马，日行三百里。四皇后及文武侍卫数百人，并乘驿以从。仍令四后方驾齐驱，或有先后，便加谴责，人马顿仆相属。己卯，还宫。二年春正月丁亥，帝受朝于道会苑。癸巳，祀太庙，乙巳，造二扆，画日月之象，以置左右。戊申，雨雪。雪止，又雨细黄土，移时乃息。乙卯，诏江左诸州新附民，给复二十年，初税入市者，人一钱。
二月丁巳，帝幸露门学，行释奠之礼。戊午，突厥遣使献方物，且逆千金公主。乙丑，改制诏为天制诏，敕为天敕。壬午，尊天元皇太后为天元上皇太后，天皇太后李氏曰天元圣皇太后。癸未，立天元皇后杨氏为天元大皇后，天皇后朱氏为天大皇后，天右皇后元氏为天右大皇后，天左皇后陈氏为天左大皇后。正阳宫皇后直称皇后。是日，洛阳有秃鹙鸟集于新营太极殿前。荥州有黑龙见，与赤龙斗于汴水之侧，黑龙死。
三月丁亥，赐百官及民大酺。诏曰： 盛德之后，是称不绝，功施于民，义昭祀典。孔子德惟藏往，道实生知，以大圣之才，属千古之运，载弘儒业，式叙彝伦。至如幽赞天人之理，裁成礼乐之务，故以作范百王，垂风万叶。朕钦承宝历，服膺教义，眷言洙、泗，怀道滋深。且褒成启号，虽彰故实，旌崇圣绩，犹有阙如。可追封为邹国公，邑数准旧。并立后承袭。别于京师置庙，以时祭享。 
戊子，行军总管、杞国公亮举兵反，袭行军元帅、郧国公韦孝宽于豫州。亮不胜，孝宽获而杀之。辛卯，以永昌公椿为杞国公，绍简公连后。行幸同州。增候正，前驱戒道，为三百六十重，自应门至于赤岸泽，数十里间，幡旗相蔽，鼓乐俱作。又令武贲持钑马上，称警跸，以至于同州。乙未，改同州宫为天成宫。庚子，至自同州。诏天台侍卫之官，皆着五色及红紫绿衣，以杂色为缘，名曰品色衣。有大事，与公服间服之。壬寅，诏内外命妇皆执笏，其拜宗庙及天台，皆俛伏。甲辰，初置天中大皇后。立天左大皇后陈氏为天中大皇后，立妃尉迟氏为天左大皇后。
夏四月乙丑，有星大如斗，出天厨，流入紫宫，抵钩陈乃灭。己巳，祀太庙。
己卯，诏曰： 朕以寡薄，昧于治方，不能使天地休和，阴阳调序。自春涉夏，甘泽未丰，既轸西郊之叹，将亏南亩之业。兴言夕惕，无忘鉴昧。良由德化未敷，政刑多舛，万方有罪，责在朕躬。思覃宽惠，被之率土。见囚死罪并降从流，流罪从徒，五岁刑已下悉皆原宥。其反叛恶逆不道，及常赦所不免者，不在降例。 
壬午，幸（中）〔仲〕山祈雨。至咸阳宫，雨降。甲申，还宫。令京城士女于衢巷作音乐以迎候。
五月己丑，以上柱国、大前疑、随国公杨坚为扬州总管。甲午夜，帝备法驾幸天兴宫。乙未，帝不豫，还宫。诏随国公坚入侍疾。甲辰，有星大如三斗，出太微端门，流入翼，声若风鼓幡旗。丁未，追赵、陈、越、代、滕五王入朝。己酉，大渐。御正下大夫刘昉，与内史上大夫郑译矫制，以随国公坚受遗辅政。是日，帝崩于天德殿。时年二十二，谥曰宣皇帝。
七月丙申，葬定陵。
帝之在东宫也，高祖虑其不堪承嗣，遇之甚严。朝见进止，与诸臣无异，虽隆寒盛暑，亦不得休息。性既嗜酒，高祖遂禁醪醴不许至东宫。帝每有过，辄加捶扑。尝谓之曰： 古来太子被废者几人，余儿岂不堪立耶。 于是遣东宫官属录帝言语动作，每月奏闻。帝惮高祖威严，矫情修饰，以是过恶遂不外闻。
嗣位之初，方逞其欲。大行在殡，曾无戚容，即阅视先帝宫人，逼为淫乱。
纔及踰年，便恣声乐，采择天下子女，以充后宫。好自矜夸，饰非拒谏。禅位之后，弥复骄奢，耽酗于后宫，或旬日不出。公卿近臣请事者，皆附奄官奏之。所居宫殿，帷帐皆饰以金玉珠宝，光华炫耀，极丽穷奢。及营洛阳宫，虽未成毕，其规模壮丽，踰于汉魏远矣。
唯自尊崇，无所顾惮。国典朝仪，率情变改。后宫位号，莫能详录。每对臣下，自称为天。以五色土涂所御天德殿，各随方色。又于后宫与皇后等列坐，用宗庙礼器樽彝珪瓒之属以饮食焉。又令群臣朝天台者，皆致斋三日，清身一日。
车旗章服，倍于前王之数。既自比上帝，不欲令人同己。尝自带绶及冠通天冠，加金附蝉，顾见侍臣武弁上有金蝉，及王公有绶者，并令去之。又不听人有高大之称，诸姓高者改为姜，九族称高祖者为长祖，曾祖为次长祖，官名凡称上及大者改为长，有天者亦改之。又令天下车皆以浑成木为轮，禁天下妇人皆不得施粉黛之饰，唯宫人得乘有辐车，加粉黛焉。西阳公温，杞国公亮之子，即帝之从祖兄子也。其妻尉迟氏有容色，因入朝，帝遂饮之以酒，逼而淫之。亮闻之，惧诛，乃反。纔诛温，即追尉迟氏入宫，初为妃，寻立为皇后。每召侍臣论议，唯欲兴造变革，未尝言及治政。其后游戏无恒，出入不（饰）〔节〕，羽仪仗卫，晨出夜还。或幸天兴宫，或游道会苑，陪侍之官，皆不堪命。散乐杂戏鱼龙烂漫之伎，常在目前。好令京城少年为妇人服饰，入殿歌舞，与后宫观之，以为喜乐。摈斥近臣，多所猜忌。又吝于财，略无赐与。恐群臣规谏，不得行己之志，常遣左右密伺察之，动止所为，莫不钞录，小有乘违，辄加其罪。自公卿已下，皆被楚挞，其间诛戮黜免者，不可胜言。每笞捶人，皆以百二十为度，名曰天杖。宫人内职亦如之。后妃嫔御，虽被宠嬖，亦多被杖背。于是内外恐惧，人不自安，皆求苟免，莫有固志，重足累息，以逮于终。
史臣曰：高祖识嗣子之非才，顾宗祏之至重，滞爱同于晋武，则哲异于宋宣。但欲威之以槚楚，期之于惩肃，义方之教，岂若是乎。卒使昏虐君临，奸回肆毒，善无小而必弃，恶无大而弗为。穷南山之简，未足书其过；尽东观之笔，不能记其罪。然犹获全首领，及子而亡，幸哉。
