顷有仕人为畿尉傲，常任贼曹。有一贼系械，狱未具。此官独坐厅上，忽告曰： 某非贼，颇非常辈。公若脱我之罪，奉报有日。 此公视状貌不群，词采挺拔，意已许之，佯为不诺。
夜后，密呼狱吏放之，仍令狱吏逃窜。既明，狱中失囚，狱吏又走，府司谴罚而已。后官满，数年客游，亦甚羁旅。
至一县，忽闻县令与所放囚姓名同，往谒之，令通姓字。此宰惊惧，遂出迎拜，即所放者也。因留厅中，与对榻而寝。欢洽旬余，其宰不入宅。忽一日归宅，此客遂如厕。厕与令宅，唯隔一墙。客于厕室，闻宰妻问曰： 公有何客，轻于十日不入？ 
宰曰： 某得此人大恩，性命昔在他手，乃至今日，未知何报。 
妻曰： 公岂不闻，大恩不报，何不看时机为？ 
令不语，久之乃曰： 君言是矣。 
此客闻已，归告奴仆，乘马便走，衣服悉弃于厅中。
至夜，已行五六十里，出县界，止宿村店。仆从但怪奔走，不知何故。此人歇定，乃言此贼负心之状，言讫吁嗟，奴仆悉涕泣之次，忽床下一人，持匕首出立。此客大惧。乃曰： 我义士也，宰使我来取君头。适闻说，方知此宰负心，不然，枉杀贤士。吾义不舍此人也，公且勿睡，少顷与君取此宰头，以雪公冤。 
此人怕惧愧谢，此客持剑出门如飞。二更已至，呼曰： 贼首至！ 
命火观之，乃令头也。剑客辞诀，不知所之。
