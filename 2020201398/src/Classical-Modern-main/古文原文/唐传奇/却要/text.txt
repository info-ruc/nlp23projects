湖南观察使李庾之女奴，曰却要。美容止，善辞令。朔望通礼谒于亲姻家，惟却要主之。李侍婢数十，莫之偕也。而巧媚才捷，能承顺颜色，姻党亦多怜之。
李四子，长曰延禧，次曰延范，次曰延祚，所谓大郎而下五郎也。皆年少狂侠，咸欲蒸却要而不能也。尝遇清明节，时纤月娟娟，庭花烂发，中堂垂绣幕，背银缸，而却要遇大郎于樱桃花影中，大郎乃持之求偶。却要取茵席授之，曰： 可于厅中东南隅，伫立相待，候堂前眠熟，当至。 
大郎既去，至廊下。又逢二郎调之。却要复取茵席授之曰： 可于厅中东北隅相待。 
二郎既去，又遇三郎来之。却要复取茵席授之，曰： 可于厅中西南隅相待。 
三郎既去，又五郎遇着，握手不可解。却要亦取茵席授之，曰： 可于厅中西北隅相待。 
四郎皆去。延禧于厅角中，屏息以待。厅门斜闭，见其三弟比比而至，各趋一隅。心虽讶之，而不敢发。少顷，却要突燃炬，疾向厅事，豁双扉而照之，谓延禧辈曰： 阿堵贫儿，争取向这里觅宿处？ 
皆弃所携，掩面而走。却要复从而咍之。自是诸子怀惭，不敢失敬。
