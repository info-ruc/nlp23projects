周明堂尉吉顼，夜与监察御史王助同宿。王助以亲故，为说綦连耀男大觉、小觉，云应两角麒麟也；耀字光翟，言光宅天下也。顼明日录状付来俊臣，敕差河内王懿宗，推诛王助等四十一人，皆破家。后俊臣犯事，司刑断死。进状，三日不出，朝野怪之。上入苑，吉顼拢马。上问： 在外有何事意？ 
顼奏曰： 臣幸预控鹤！ 
为陛下耳目，在外唯怪来俊臣状不出。 
上曰： 俊臣干国有功，朕思之耳。 
顼奏曰： 于安远告虺贞反，其事并验。今贞为成州司马。俊臣聚结不逞，诬遣贤良，赃贿如山，冤魂满路，国之贼也，何足借哉！ 
上令状出，诛俊臣于西市。敕追于安远还，除尚食奉御，顼有力焉。除顼中丞，赐绯。顼理綦连耀事，以为己功，授天官侍郎平章事！ 
与河内王竞，出为温州司马，卒。

