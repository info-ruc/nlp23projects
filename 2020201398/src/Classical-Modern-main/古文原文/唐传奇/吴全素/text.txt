吴全素，苏州人，举孝廉，五上下第。元和十二年寓居长安永兴里。十二月十三日夜既臥，见二人白衣执简，若贡院引榜来召者。全素曰： 礼闱引试分甲有期，何烦夜引。 
使者固邀，不得已而下床随行。不觉过子城，出开远门二百步，正北行，有路阔二尺已来此外尽目深泥。见丈夫妇人捽之者，拽倒者，杻枷者，锁身者，连裾者，僧者，道者，囊盛其头者，面缚者，散驱行者，数百辈皆行泥中，独全素行平路。约数里入城郭，见官府同列者千余人。军吏佩刀者，部分其人，率五十人为一引。引过，全素在第三引中。
其正衙有大殿，当中设床几，一人衣绯而坐，左右立吏数十人。衙吏点名，便判付司狱者，付碨狱者，付矿狱者，付汤狱者，付火狱者，付案者。闻其付狱者，方悟身死。见四十九人皆点付讫，独全素在，因问其人曰： 当衙者何官？ 曰： 判官也。 遂诉曰： 全素忝履儒道，年禄未终，不合死。 判官曰： 冥官案犊，一一分明，据籍帖追，岂合妄诉？ 全素曰： 审知年命未尽，今请对验命籍。 乃命取吴郡户籍到，捡得吴全素，元和十三年明经出身，其后三年衣食，亦无官禄。判官曰： 人世三年，才同瞬息，且无荣禄，何必却回；既去即来，徒烦案犊！ 全素曰： 辞亲五载，得归即荣；何况成名，尚余三载，伏乞哀察。 判官曰： 任归。 仍诫引者曰： 此人命薄，宜令速去，稍似延迟，即突明矣。引者受命，即与同行。出门外，羡而泣者不可胜纪。既出城，不复见泥矣。复至开远门，二吏谓全素曰： 科命甚薄，突明即归，得不见判官之命乎？我皆贫，各惠钱五十万，即无虑矣。 全素曰： 远客又贫，如何可致？ 吏曰： 从母之夫，居宣阳为户部吏者，甚富，一言可致也。 既同诣其家，二吏不肯上阶，令全素入告。其家方食煎饼。全素至灯前拱曰： 阿姨万福。 不应。又曰： 姨夫安和。 又不应，乃以手笼灯，满堂皆暗。姨夫曰： 何不抛少物？夜食香物，鬼神便合恼人。 
全素既憾其不应，又目为鬼神，意颇忍之。青衣有执食者，其面正当，因以手掌之，应手而倒。家人竞来拔发喷水，呼唤良久方悟。全素既言情不得，下阶问二吏。吏曰： 固然，君未还生，非鬼而何？鬼语而人不闻，笼灯行掌，诚足以骇之。 
曰： 然则何以言事？ 
曰： 以吾唾，涂人大门，一家睡；涂人中门，门内人睡；涂堂门，满堂人睡。可以手承吾唾而涂之。 
全素掬手，二吏交唾，逡巡掬手以涂堂门。才毕，满堂欠伸，促去食器，遂入寝。二吏曰： 君入，去床三尺，立言之，慎勿近床；以手摇动，则魇不寤矣。 
全素依其言言之。其姨惊起，泣谓夫曰： 全素晚来归宿，何忽致死？今者见梦求钱，言有所遗如何？ 
其夫曰： 忧念外甥，偶为热梦，何足遽信？ 
又寝，又梦，惊起而泣；求纸于柜，适有二百幅，乃令遽剪焚之。火绝，则千缗宛然在地矣。二吏曰： 钱数多，某固不能胜。而君之力，生人之力也，可以尽举。请负以致寄之。 
全素初以为难，试以两手上承，自肩挑之，巍巍然极高，其实甚轻，乃引行寄介公庙。主人者紫衣腰金，敕吏受之。寄毕，二吏曰： 君之还生必矣。且思便归，为亦有所见邪？今欲取一人送之受生，能略观否？ 
全素曰： 固所愿也。 
乃相引入西市绢行南尽人家灯火荧煌，呜呜而泣。数僧当门读经，香烟满户。二吏不敢近，乃从堂后檐上，计当寝床，有抽瓦拆椽，开一大穴，穴中下视，一老人，气息奄然，相向而泣者周其床。一吏出怀中绳，大如指，长二丈余，令全素安坐执之，一头垂于穴中。诫全素曰： 吾寻取彼人，人来当掣绳。 
遂出绳下之，而以右手椊老人，左手掣绳。全素遽掣出之，拽于堂前，以绳缚囚。二吏更荷而出。相顾曰： 何处有屠案最大？ 
其一曰： 布政坊十字街南王家案最大。 
相与往焉。既到，投老人于案上，脱衣缠身，更上推扑，老人曰苦，其声感人。全素曰： 有罪当刑，此亦非法，若无罪责，何以苦之？ 
二吏曰： 讶君之问何迟也？凡人有善功清德，合生天堂者，仙乐彩云，霓旌鹤驾来迎也，某何以见之。若有重罪及秽恶，合堕地狱，牛头奇鬼铁叉枷杻来取，某又何以见之。此老人无生天之福，又无入地狱之罪，虽能修身，未离尘俗，但洁其身，静无瑕秽，既舍此身，只合更受男子之身。当其上计之时，其母已孕，此命既尽，彼命合生。今苦不团扑，令彼妇人何以能产？ 
又尽力揉扑，实觉渐小。须臾，其形才如拳大，百骸九窍，莫不依然。于是依依提行，逾子城大胜业坊西南下，东回第二曲，北壁入第一家。其家复有灯火，言语切切。沙门三人当窗读《八阳经》，因此不敢逼。直上阶，见堂门斜掩，一吏执老人投于堂中，才似到床，新子己啼矣。二吏曰： 事毕矣，送君去。 
又偕入永兴里旅舍。到寝房，房内尚黑，略无所见。二吏自后乃推全素，大呼曰： 吴全素！ 
若失足而坠，既苏，头眩苦，良久方定，而街鼓动。姨夫者，自宣阳走马来，则已苏矣。其仆不知觉也。乘肩舆，憩于宣阳数日，复故，再由子城入胜业生男之家，历历在眼。自以明经中第，不足为荣，思速侍亲。卜得行日，或头眩不果去，或驴来脚损，或雨雪连日，或亲故往来。
因循之间，遂逼试日。入场而过，不复以旧日之望为意。俄而成名，笑别长安而去。乃知命当有成，弃之不可。时苟未会，躁亦何为？举此一端，足可以诫其知进而不知退者。
