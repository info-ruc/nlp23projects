常州义兴县，有鳏夫吴堪，少孤，无兄弟。为县吏。性恭顺。其家临荆溪，常于门前，以物遮护溪水，不曾秽污。每县归，则临水看玩，敬而爱之。
积数年，忽于水滨得一白螺，遂拾归，以水养。自县归，见家中饮食已备，乃食之。如是十余日。然堪为邻母怜其寡独，故为之执炊，乃卑谢邻母。母曰： 何必辞？君近得佳丽修事，何谢老身？ 
堪曰： 无。 
因问其母。母曰： 子每入县后，便见一女子，可十七、八，容貌端丽，衣服轻艳；具馔讫，即却入房。 
堪意疑白螺所为，乃密言于母曰： 堪明日当称入县，请于母家自隙窥之，可乎？ 
母曰： 可。 
明旦诈出，乃见女自堪房出，入厨理炊。堪自门而入，其女遂归房不得。堪拜之。女曰： 天知君敬护泉源，力勤小职，哀君鳏独，敕余以奉媲。幸君垂悉，无致疑阻。 
堪敬而谢之，自此弥将敬洽。
闾里传之，颇增骇异。时县宰豪士，闻堪美妻，因欲图之。堪为吏恭谨，不犯笞责。宰谓堪曰： 君熟于吏能久矣。今要虾蟆毛及鬼臂二物，晚衙须纳；不应此物，罪责非轻！ 堪唯而走出。度人间无此物，求不可得。颜色惨沮，归述于妻，乃曰： 吾今夕殒矣！ 妻笑曰： 君忧余物，不敢闻命；二物之求，妾能致矣。 堪闻言，忧色稍解。妻曰： 辞出取之。 少顷而到。堪得以纳令。令视二物，微笑曰： 且出。 然终欲害之。后一日，又召堪曰： 我要蜗斗一枚，君宜速觅此；若不致，祸在君矣！ 堪承命奔归，又以告妻。妻曰： 吾家有之，取不难也。 乃为取之。良久，牵一兽至，大如犬，状亦类之。曰： 此蜗斗也。 堪曰： 何能？ 妻曰： 能食火，奇兽也。君速送。 堪将此兽上宰。宰见之，怒曰： 吾索蜗斗，此乃犬也！ 又曰： 必何所能？ 曰： 食火。其粪火。 宰遂索炭烧之，遣食；食讫，粪之于地，皆火也。宰怒曰： 用此物奚为！ 令除火扫粪。
方欲害堪，吏以物及粪，应手洞然，火飚暴起，焚爇墙宇，烟焰四合，弥亘城门，宰身及一家，皆为煨烬。乃失吴堪及妻。其县遂迁于西数步，今之城是也。
