唐开元年中，数敕赐州县大酺，嘉兴县以百戏与监司竟胜精技，监官属意尤切，所由直狱者语于狱中云： 傥若有诸戏劣于县司，我辈必当厚责，然我等但能一事，稍可观者，即获财利，叹无能耳。 
乃各相问，至于弄瓦缘木之技，皆推求招引。狱中有一囚，笑谓所由曰： 某有拙技，限在拘系，不得略呈其事。 
吏惊曰： 汝何所能？ 
囚曰： 吾能绳技。 
吏曰： 必然，吾当为尔言之。 
乃具以囚所能白于监主。主召问罪轻重。吏曰： 此囚人所累逋缗未纳，余无别事。 
官曰： 绳技，人常也，又何足异乎？ 
囚曰： 某所为者与人稍殊， 官又问曰： 如何？ 
囚曰： 众人绳技，各系两头，然后于其上行立周旋。某只须一条绳，粗细如指，五十尺，不用系著，抛向空中，腾踯翻复，则无所不为。 
官大惊悦，且令收录。
明日吏领至戏场，诸戏既作，次唤此人，令效绳技。遂捧一团绳，计百余尺，置诸地，将一头手掷于空中，劲如笔，初抛三二丈，次四五丈，仰直如人牵之，众大惊异。后乃抛高二十余丈，仰空不见端绪，此人随绳手寻，身足离地，抛绳虚空，其势如鸟，旁飞远扬，望空而去。脱身狴犴，在此日焉。
