宝历中，有封陟孝廉者，居于少室。貌态洁朗，性颇贞端。志在典坟，僻于林蔽。探义而星归腐草，阅经而月坠幽窗。兀兀孜孜，俾夜作昼，无非搜索隐奥，未尝暂纵揭时日也。书堂之畔，景象可窥，泉石清寒，桂兰雅淡；戏猱每窃其庭果，唳鹤频栖于涧松。虚籁时吟，纤埃昼阒。烟锁筜篁之翠节；露滋踯躅之红葩。薛蔓衣垣，苔茸毯砌。时夜将午，忽飘异香酷烈，渐布于庭际。俄有辎軿自空而降，画轮轧轧，直凑檐楹。见一仙姝，侍从华丽，玉佩敲磬，罗裙曳云，体欺皓雪之容光，脸夺芙蕖之艳冶，正容敛衽而揖陟曰： 某籍本上仙，滴居下界，或游人间五岳，或止海面三峰。月到瑶阶，愁莫听其风管；虫吟粉壁，恨不寐于鸳多。燕浪语而徘徊，鸾虚歌而缥缈。宝瑟休泛，虬觥懒斟。红杏艳枝，激含于绮殿；碧桃芳萼，引凝睇于琼楼。既厌晓妆，渐融春思。伏见郎君坤仪浚洁，襟量端明，学聚流萤，文含隐豹。所以慕其真朴，爱以孤标，特谒光容，愿持箕帚，又不知郎君雅旨如何？ 
陟摄衣朗烛，正色而坐，言曰： 某家本贞廉，性惟孤介，贪古人之糟粕，究前圣之指归；编柳音辛，燃粕幽暗；布被粝食，烧蒿茹黎，但自固穷，终不斯滥，必不敢当神仙降顾。断意如此，幸早回车。 
妹曰： 某乍造门墙，未申恳迫，辄有诗一章奉留，后七日更来。 
诗曰： 谪居蓬岛别瑶池，春媚烟花有所思，为爱君心能洁白，愿操箕帚奉屏帏。 
陟览之，若不闻，云軿既去，窗户遗芳，然陟心中不可转也。
后七日夜，姝又至，骑从如前时。丽容洁服，艳媚巧言，入白陟曰： 某以业缘遽萦，魔障欻起，蓬山瀛岛，绣帐锦宫，恨起红茵，愁生翠被。难窥舞蝶于芳草，每妒流莺于绮丛，靡不双飞，俱能对跱自矜孤寝，转懵空闺。秋却银红，但凝眸于片月；春寻琼圃，空抒思于残花。所以激切前时，布露丹恳，幸垂采纳，无阻精诚。又不知郎君意竟如何？ 
陟又正色而言曰： 某身居山薮，志已颛蒙，不识铅华，岂知女色，幸垂速去，无相见尤。 
姝曰： 愿不贮其深疑，幸望容其陋质，辄更有诗一章，后七日复来。 
诗曰： 弄玉有夫皆得道，刘纲兼室尽登仙。君能仔细窥朝露，须逐云车拜洞天。 
陟览，又不回意。
后七日夜，姝又至，态柔容冶，靓衣明眸，又言曰： 逝波难驻，西日易颓，花木不停，薤露非久。轻沤泛水，只得逡巡；微竹当风，莫过瞬息。虚争意气，能得几时？恃顽韶颜，须臾槁木。所以君夸容鬓，尚未凋零，固止绮罗，贪穷典籍，及其衰老，何以任持？我有还丹，颇能驻命，许其依托，必写襟怀，能遣君寿例三松，瞳方两目，仙山灵府，任意追游。莫种槿花，使朝晨而骋艳；休敲石火，尚昏黑而流光。 
陟乃怒目而言曰： 我居书斋，不欺暗室，下惠为证，叔子是师。是何妖精，苦相凌逼？心如铁石，无更多言，倘若迟回，必当窘辱。 
侍卫谏曰： 小娘子回车，此木偶人，不足与语，况穷薄当为下鬼，岂神仙配偶耶？ 
妹长吁曰： 我所以恳恳者，为是青牛道士之苗裔。况此时一失，又须旷居六百年，不是细事。于戏！此子大是忍人！ 
又留诗曰： 萧郎不顾凤楼人，云涩回车泪脸新，愁想蓬瀛归去路，难窥旧苑碧桃春。 
辎輧出户，珠翠响空，冷伶萧笙，沓沓云露，然陟意不移。后三年，涉染疾而终，为太山所追，束以大锁，使者驱之，欲至幽府。
忽遇神仙骑从，清道甚严。使者躬身于路左，曰： 上元夫人游大山耳。 
俄有仙骑，召使者与囚俱来，陟至彼，仰窥，乃昔日求偶仙姝也。但左右弹指悲嗟。仙姝遂索追状，曰： 不能于此人无情。 
遂索大笔判曰： 封陟性虽执迷，操唯坚洁，实由朴戆，难责风情，宜更延一纪。 
左右令陟跪谢。使者遂解去铁锁，曰： 仙官已释，则幽府无敢追摄。 
使者却引归。良久，苏息。后追悔昔日之事，恸哭自咎而已。
