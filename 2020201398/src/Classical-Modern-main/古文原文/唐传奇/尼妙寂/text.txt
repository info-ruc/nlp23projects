尼妙寂，姓叶氏，江州浔阳人也。初嫁任华，浔阳之贾也。父升，与华往复长沙、广陵间。贞元十一年春，之潭州，不复。过期数月，妙寂忽梦父被发裸形，流血满身，泣曰： 吾与汝夫湖中遇盗，皆已死矣。以汝心似有志者，天许复仇，但幽冥之意，不欲显言，故吾隐语报汝，诚能思而复之，吾亦何恨。 
妙寂曰： 隐语云何？ 
升曰： 杀我者，车中猴，门东草。 
俄而见其夫形状若父，泣曰： 杀我者，禾中走，一日夫。 
妙寂抚膺而哭，遂为女弟所呼觉，泣告其母，阖门大骇。念其隐语，奋不可知。访于邻叟及乡阎之有知者，皆不能解。秋，诣上元县，舟揖之所交处，四方士大夫多往憩焉。而又邑有瓦棺寺，寺上有阁，倚山瞰江。万里在目，亦江湖之极境。游人弭棹，莫不登眺。妙寂曰： 吾将缁服其间，伺可同者，必有醒吾惑者。 
于是褐衣上元，舍身瓦棺寺。日持箕帚，洒扫阁下，闲则徙倚栏槛，以伺识者，见高冠博带，吟啸而来者，必拜而问。居数年，无能辨者。十七年，岁在辛已，有李公佐者，罢岭南从事而来。揽衣登阁，神采隽逸，颇异常伦。妙寂前拜位，且以前事问之。公佐曰： 吾平生好为人解疑，况子之冤恳，而神告如此，当为子思之。 
默行数步，喜招妙寂曰： 吾得之矣！杀汝父者申兰，杀汝夫者申春耳。 
妙寂悲喜呜咽，拜问其说。公佐曰： 夫猴，申生也。车去两头而言猴，故申字耳。草而门，门而东，非兰字耶？禾中走者，穿田过也，此亦申字也。一日又加夫，盖春字耳。鬼神欲惑人，故交错其言， 妙寂悲喜，若不自胜，久而掩涕拜谢曰： 贼名既彰，雪冤有路，苟或释惑，誓报深恩。妇人无他，唯洁诚奉佛，祈增福海。 
乃再拜而去。元和初，泗州普光王寺，有梵氏戒坛，人之为僧音必由之。四方辐辏，僧尼繁会，观音如市焉。公佐自楚之秦，维舟而往观之。有一尼，眉目朗秀，若旧识者，每过必凝视公佐，若有意而未言者。久之，公佐将去，其尼遽呼曰： 侍御贞元中不为南海从事乎？ 
公佐曰： 然。 
 然则记小师乎？ 
公佐曰： 不记也。 
妙寂曰： 昔瓦棺寺阁求解车中猴者也。 
公佐悟曰： 竟获贼否？ 
对曰： 自悟梦言，乃男服，易名士寂，泛佣于江湖之间。
数年，闻蕲、黄之间有申村，因往焉。流转周星，乃闻其村西北隅有名兰者，默往求佣，辄贱其价。兰喜召之。俄又闻其从父弟有名春者。于是勤恭执事，昼夜不离，见其可为者，不顾轻重而为之，未尝待命。兰家器之。昼与群佣苦作，夜寝他席，无知其作丈夫者。逾年，益自勤于，兰逾敬念，视士寂，即自视其子不若也。兰或农或商，或畜货于武昌，关启闭，悉委焉。因验其柜中，半是己物，亦见其父及夫常所服者，垂涕而记之。而兰、春，叔出季处，未尝偕出，虑其擒一而惊逸其一也。衔之数年。永贞年重阳，二盗饮既醉，士寂奔告于州，乘醉而获。一问而辞伏，就法。得其所丧以归，尽奉母，而请从释教。
师洪州天宫寺尼洞微，即昔时受教者也。妙寂，一女子也，血诚复仇，夭亦不夺，遂以梦寐之言，获悟于君子，与其获者，得不同天，碎此微躯，岂酬明哲。梵宇无他，唯虔诚法象以报效耳。 
公佐大异之，遂为作传。太和庚戌岁，陇西李复言游巴南，与进士沈田会于蓬州。
田因话奇事，持以相示，一览而复之。录怪之日，遂纂于此焉。
