开元中，峡口多虎。往来舟船，皆被伤害。自后但是有船将下峡之时，即顶一人充饲虎，方举船无患。不然，则船中被害者众矣。自此成例，船留一人上岸饲虎。经数日，其后有一船，内皆豪强，数内有一人单穷，被众推出，令上岸饲虎。其人自度力不能拒，乃为出船，而谓诸人曰： 某贫穷，合为诸公代死，然人各有分定，苟不便为其所害，某别有恳诚，诸公能允许否？ 
众人闻其语言甚切，为之怆然而问曰： 尔有何事？ 
其人曰： 某今便上岸，寻其虎踪，当自别有计较。但恳为某留船滩下，至日午时若不来，即任船去也。 
众人曰： 我等如今便泊船滩下，不止住今日午时，兼为尔留宿，俟明日若不来，船即去也。 
言讫，船乃下滩。其人乃执一长柯斧，便上岸，入山寻虎，并不见有人踪，但见虎迹而已，林木深邃，其人乃见一路虎踪甚稠，乃更寻之。至一山隘；泥极甚，虎踪转多。更行半里，即见一大石室，又有一石床，见一道士在石床上而熟寐，架上有一张虎皮。其人意是变虎之所，乃蹑足，于架上取皮，执斧衣皮而立。道士忽惊觉，已失架上虎皮，乃曰： 吾合食妆，汝何窃吾皮？ 
其人曰： 我合食尔，尔何反有是言？ 
二人争竟，移时不已。道士词屈，乃曰： 君有罪于上帝，被谪在此为虎，令食一千人。吾今已食九百九十九人，唯欠汝一人，其数当足。吾今不幸，为汝窃皮，若不归，吾必须别更为虎，又食一千人矣。今有一计，吾与汝俱获两全，可乎？ 
其人曰： 可也。 
道士曰： 汝今但执皮还船中，剪发及须鬓少许，剪指爪甲，兼头面脚手，及身上各沥少血二三升，以故衣三两事裹之。待吾到岸上，汝可抛皮与吾，吾取披已，化为虎，即将此物抛与吾取而食之，即与汝无异也。 
其人遂披皮执斧而归。船中诸人惊讶，而备述其由。遂于船中，依虎所教待之。
迟明，道士已在岸上，遂抛皮与之。道士取皮衣振迅，俄变成虎，哮吼跳踯，又抛衣与虎，乃啮食而去。自后便不闻有虎伤人。众言食人数足，自当归天去矣。
