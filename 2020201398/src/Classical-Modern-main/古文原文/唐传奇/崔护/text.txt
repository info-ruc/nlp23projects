博陵崔护，资质甚美，而孤洁寡合。举进士下第。清明日，独游都城南。得居人庄，一亩之宫，而花木丛萃，寂若无人。扣门久之。有女子自门隙窥之，问曰： 谁耶？ 以姓字对，曰： 寻春独行，酒渴求饮。 女入，以杯水至，开门，设床命坐。独倚小桃斜柯伫立，而意属殊厚，妖姿媚态，绰有余妍。崔以言挑之，不对，彼此目注者久之。崔辞去，送至门，如不胜情而入。崔亦眷盼而归。尔后绝不复至。
及来岁清明日，忽思之，情不可抑，径往寻之。门墙如故，而已锁扃之。崔因题诗于左扉曰： 去年今日此门中，人面桃花相映红；人面不知何处去，桃花依旧笑春风。 
后数日，偶至都城南，复往寻之。闻其中有哭声，扣门问之。有老父出曰： 君非崔护邪？ 
曰： 是也。 
又哭曰： 君杀吾女！ 
崔惊怛，莫知所答。老父曰： 吾女笄年知书，未适人。自去年以来，常恍惚若有所失。比日与之出，及归，见左扉有字，读之，入门而病，遂绝食数日而死。吾老矣，此女所以不嫁者，将求君子，以托吾身。今不幸而殒，得非君杀之耶！ 
又持崔大哭。
崔亦感恸，请入哭之，尚俨然在床。崔举其首，枕其股，哭而祝曰： 某在斯！某在斯！ 
须臾开目，半日复活矣。父大喜，遂以女归之。
