张住住者，南曲，所居卑陋。有二女兄不振，是以门甚寂寞。为小铺席，货草剉姜果之类。住住，其母之腹女也，少而敏慧，能辨音律。邻有庞佛奴，与之同岁，亦聪警，甚相悦慕。年六七岁，随师于众学中，归则转教住住，私有结发之契。及住住将等，其家拘管甚切，佛奴稀得见之，又力窘不能致聘。
俄而里之南有陈小凤者，欲权聘住住，盖求其元，已纳薄币，约其岁三月五日。及月初，音耗不通，两相疑恨。佛奴因寒食争球，故逼其窗以伺之。忽闻住住曰： 徐州子，看看日中也。 
佛奴，庞勋同姓，佣书徐邸，因私呼佛奴为徐州子。日中，盖五日也。佛奴甚喜，因求住住云： 上巳日，我家踏青去，我当以疾辞，彼即自为计也。 
佛奴因求其邻宋妪为之地，妪许之。
是日举家踏青去，而妪独留，住住亦留。住住乃键其门，伺于东墙，闻佛奴语声，遂梯而过。佛奴盛备酒馔，亦延宋妪，因为谩寝，所以遂平生。既而谓佛奴曰： 子既不能见聘，今且后时矣。随子而奔，两非其便。千秋之誓，可徐图之。五日之言。其何如也？ 
佛奴曰： 此我不能也，但愿俟之他日。 
住住又曰： 小凤亦非娶我也，其旨可知也。我不负子矣，而子其可便负我家而辱之乎？子必为我之计。 
佛奴许之。曲中素有畜斗鸡者，佛奴常与之狎，至五日，因髡其冠à，取丹物托宋妪致于住祝既而小凤以为获元，甚喜，又献三缗于张氏，遂往来不绝。复贪住住之明慧，因欲嘉礼纳之。时小凤为平康富家，车服甚盛。佛奴佣于徐邸，不能给食。母兄喻之，邻里讥之，住住终不舍佛奴，指阶井曰： 若逼我不已，骨董一声即了矣！ 
平康里中，素多轻薄小儿，遇事辄唱住住诳小凤也。邻里或知之。
俄而复值北曲王团儿假女小福，为郑九郎主之，而私于曲中盛六子者。及诞一子，荥阳抚之甚厚。曲中唱曰： 张公吃酒李公颠，盛六生几郑九怜。舍下雄鸡伤一德，南头小凤纳三千。 久之，小凤因访住住，微闻其唱，疑而未察。其与住住昵者，诘旦告以街中之辞曰： 是日前佛奴雄鸡，因避斗，飞上屋伤足。前曲小铁炉田小福者，卖马街头，遇佛奴父，以为小福所伤，遂殴之。 住住素有口辩，因抚掌曰： 是何庞汉，打他卖马街头田小福！街头唱 舍下雄鸡失一足，街头小福拉三拳 。且雄鸡失德，是何谓也？ 小凤既不审，且不喻，遂无以对。住住因大咍，递呼家人，随弄小凤，甚不自足。住住因呼宋媪，使以前言告佛奴。奴视鸡足且良，遂以生系缠其鸡足，置街中，召群小儿，共变其唱住住之言。小凤复以住住家噪弄不已，遂出街中以避之。及见鸡跛，又闻改唱，深恨向来误听，乃益市酒肉，复之张舍。
一夕，宴语甚欢，至旦将归，街中又唱曰： 莫将庞大作荍（原注：音翘）团，庞大皮中的不干。不怕凤凰当额打，更将鸡脚用筋缠。 
小凤听此唱，不复诣住祝佛奴初佣徐邸，邸将甚怜之，为致职名，竟裨邸将，终以礼聘住往，将连大第。而小凤家事日蹙，复不侔矣。
