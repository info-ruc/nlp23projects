唐张利涉性多忘，解褐怀州参军。每聚会被召，必于笏上记之。时河内令耿仁惠邀之，怪其不至，亲就门致请。涉看笏曰： 公何见顾，笏上无名。 
又一时昼寝，惊索马入州，扣刺史邓恽门，拜谢曰： 闻公欲赐责，死罪！ 
邓恽曰： 无此事。 
涉曰： 司功某甲言之。 
恽大怒，乃呼州官箠，以甲间构，将杖之。甲苦诉初无此语。涉前请曰： 望公舍之，涉恐是梦中见说耳。 
时人由是咸知其性理惑矣。
