大和末岁，有书生文萧者，海内无家，因萍梗抵钟陵郡。生性柔而洽道，貌清而出尘，与紫极宫道士柳栖乾善，遂止其宫，三四年矣，钟陵有西山，山有游帷观，即许仙君逊上升地也。每岁至中秋上升日，吴、越、楚、蜀人，不远千里而携挚名香、珍果、绘绣、金钱，设斋醮，求福祐时钟陵人万数，车马喧阗，士女栉比，数十里苦癏阓其间有豪杰，多以金召名姝善讴者，夜与丈夫闲立，握臂连踏而唱，其调清，其词艳，惟对答敏捷者胜。时文萧亦往观焉，睹一姝，幽兰自芳，美玉不艳，云孤碧落，月淡寒空。聆其词理，脱尘出俗，意谐物外。其词曰： 若能相伴陟仙坛，应得文萧驾彩鸾，自有绣襦并甲帐，琼台不怕雪霜寒。 
生久味之，曰： 吾姓名其兆乎？此必神仙之俦侣也。 
竟植足下去。姝亦盼生。
久之，歌罢，秉烛穿大松径将尽，陟山扪石，冒险而去。生亦潜蹑其踪。烛将尽，有仙童数辈，持松炬而导之。生因失声，姝乃觉，回首而洁： 莫非文萧耶？ 
生曰： 然。 
妹曰： 吾与子数未合而情之忘，乃得如是也。 
遂相引至绝顶坦然之地，侍卫甚严，有几案帷幄，金炉国香，与生坐定，有二仙娥各持簿书，请姝详断，其间多江湖沉溺之事。
某日，风波误杀孩稚。姝怒曰： 岂容易而误耶？ 
仙娥持书既去，忽天地黯晦，风雷震怒，摆裂帐帷，倾覆香几。生恐惧不敢傍视。姝仓皇披衣秉简，叩齿肃容，伏地待罪。俄而风雨帖息，星宿陈布，有仙童自天而降，持天判，宣曰： 吴彩鸾以私欲而泄天机，谪为民妻一纪。 
姝遂号泣，与生携手下山而归钟陵。生方知姝姓名，因诘曰： 夫人之失，可得闻乎？ 
姝曰： 我父吴仙君猛，豫章人也。《晋书》有传。常持孝行，济人利物，立正祛邪。今为仙君，名标洞府。吾亦为仙，主阴籍，仅六百年矣。睹色界而兴心，俄遭其谪，然子亦因吾可出世矣。 
生素穷寒，不能自赡。姝曰： 君但具纸，吾写孙愐《唐韵》。 
日一部，运笔如飞，每鬻获五缗。缗将尽，又为之。如此仅十载，至会昌二年，稍为人知，遂与文生潜奔新吴县越王山侧百姓郡举村中，夫妻共训童子数十人。主人相知甚厚，欲稔。姝因题笔作诗曰： 一斑与两斑，引入越王山。世数今逃尽，烟萝得再还。萧声宜露滴，鹤翅向云间。一粒仙人药，服之能驻颜。 
是夜，风雷骤至，闻二虎咆哮于院外。及明，失二人所在。凌晨，有樵者在越山，见二人各跨一虎，行步如飞，陟峰峦而去。郡生闻之惊骇，于案上见玉合子，开之，有神丹一粒，敬而吞之，却皓首而返童颜。后竟不复见二人。今钟陵人多有吴氏所写《唐韵》在焉。
