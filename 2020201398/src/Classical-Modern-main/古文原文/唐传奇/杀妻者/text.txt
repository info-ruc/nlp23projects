闻诸耆旧云：昔有人因他适，回见其妻为奸盗所杀。但不见其首，肢体俱在。既悲且惧，遂告于妻族。妻族闻之，遂执婿而入官丞，横加诬云： 尔杀吾爱女！ 
狱吏严其鞭捶，莫得自明，洎不任其苦，乃自诬杀人，甘其一死。款案履既成，皆以为不谬。郡主委诸从事，从事疑而不断，谓使君曰： 某滥尘幕席，诚宜竭节，奉理人命，一死不可再生，苟或误举典刑，岂能追悔也。必请缓而穷之。且为夫之道，孰忍杀妻，况义在齐眉，局能断颈。纵有隙而害之，盍作脱祸之计也，或推病殒，或托暴亡，焉事存尸而弃首？其理甚明。 使君许其谳义之。从事乃别开其第，权作狴牢，慎择司存，移此系者，细而劾之，仍给以酒食汤沐，以平人待之。键户棘垣，不使系于外。然后遍勘在城伍作行人，令各供通近来应与人家安厝坟墓多少去处文状。既而一面洁之曰： 汝等与人家举事，还有可疑者乎？ 有一人曰： 某于一豪家举事，共言杀却一奶子，于墙上异过，凶器中甚似无物，见在某坊。 发之，果得一女首级，遂将首对尸，令诉者验认，云： 非也。 遂收豪家鞫之。豪家伏辜而具款，乃是杀一奶子，函首而葬之，以尸易此良家之妇，私室蓄之。豪士乃全家弃市。吁，伍辞察狱，得无慎乎？
