乾符中，有李使君出牧罢归ō，居在东洛。深感一贵家旧恩，欲召诸子从容。有敬爱寺僧圣刚者，常所往来，李因以具宴为说。僧曰： 某与为门徒久矣。每观其食，穷极水陆滋味；常馔必以炭炊，往往不惬其意。此乃骄逸成性，使君召之可乎？ 李曰： 若朱象髓、白猩唇，恐未能致；止于精办小筵，亦未为难。 于是广求珍异，俾妻孥亲为调鼎，备陈绮席雕盘。选日邀致。
弟兄列坐，矜持俨若冰玉。肴羞每至，曾不入口；主人揖之再三，唯沾果实而已。及至冰餐，具置一匙于口，各相眄良久，咸若啮檗吞针。李莫究其由，但以失饪为谢。
明日复见圣刚，备述诸子情貌。僧曰： 前者所说岂谬哉！ 
既而，造其门而问之曰： 李使君特备一筵，肴馔可谓丰洁，何不略领其意？ 
诸子曰： 燔炙煎和未得法。 
僧曰： 他物纵不可食，炭炊之餐，又嫌何事？ 
乃曰： 上人未知，凡以炭炊馔，先烧令熟，谓之 炼炭 ，方可入爨；不然，犹有烟气。李使君宅炭不经炼，是以难食。 
僧拊掌大笑曰： 此则非贫道所知也！ 
及巢寇陷落，财产剽掠俱荆昆仲数人，乃与圣刚同窜，潜伏山谷，不食者至于三日，贼锋稍远，徒步将往河桥。道中小店始开，以脱粟为餐而卖。僧囊中有钱数百，买于土杯同食；腹枵既甚，膏粱之美不如。僧笑而谓之曰： 此非炼炭所炊，不知堪与郎君吃否？ 
皆低头惭靦，无复词对。
