岳州刺史李俊，举进士，连不中第。贞元二年，有故人国子祭酒包佶者，通于主司，援成之。榜前一日，当以名闻执政，初五更，俊将侯佶，里门未开，立马门侧。旁有卖糕者，其气爞爞。有一吏，若外郡之邮檄者，小囊毡帽，坐于其侧，颇有欲糕之色。俊为买而食之。客甚喜，啖数片。俄而里门开，众竟出。客独附俊马曰： 原请间。 俊下听之。曰： 某乃冥之吏，送进士名者。君非其徒那？ 俊曰： 然。 曰： 送堂之榜在此，可自寻之。 因出视，俊无名。垂泣曰： 苦心笔砚，二十余年，偕计者亦十年。今复无名，岂终无成乎？ 曰： 君之成名，在十年之外，禄位甚盛。今欲求之，亦非难，但于本禄耗半，且多屯剥，才获一郡，如何？ 俊曰： 所求者名，名得足矣。 客曰： 能行少赂于冥吏，即于此取其同姓者易其名，可乎？ 俊问： 几何可？ 曰： 阴钱三万贯。某感恩而以诚告，其钱非某敢取，将遗牍吏。来日午时送可也。 复授笔，使俊自注，从上有故太子少师李夷简名，俊欲揩之。客遽曰： 不可，此人禄重，未易动也。 又其下有李温名，客曰： 可矣。 乃揩去 温 字，注 俊 字。客遽卷而行，曰： 无违约。 既而俊诣佶。佶未冠，闻俊来，怒出曰： 吾与主司分深，一言状头可致。公何躁甚，频见问？吾其轻语者耶？ 俊再拜对曰： 俊恳于名者，若恩决此一朝，今当呈榜之晨，冒责奉谒。 佶唯唯，色犹不平。
俊愈忧之，乃变服，伺佶出随之。经皇城东北隅，逢春官怀其榜，将赴中书。佶揖问曰： 前言遂否？ 
春官曰： 诚知获罪，负荆不足以谢。然迫于大权，难副高命。 
佶自以交分之深，意谓无阻，闻之怒曰： 季布所以名重天下者，能立然诺。今君移妄于某，盖以某官闲也！平生交契，今日绝矣！ 
不揖而行。春官遽追之曰： 迫于豪权，留之不得。窃恃深顾，外于形骸，见责如此，宁得罪于权右耳。请同寻榜，揩名填之。 
祭酒开榜，见李公夷简欲揩，春官急曰： 此人宰相处分，不可去！ 指其下李温曰： 可矣。 遂揩去 温 字，注 勘字。及榜出，俊名果在已前所指处。其日午时，随众参谢，不及赴糕客之约。迫暮将归，道逢糕客，泣示之背曰： 为君所误，得杖矣！牍吏将举勘，某更他祈共止之。 
某背实有重杖者。俊惊谢之，且曰： 当如何？ 
客曰： 来日午时，送五万缗，亦可无迫勘之厄。 
俊曰： 诺。 
及到时焚之，遂不复见。
然俊筮仕之后，追勘贬降，不绝于道，才得岳州刺史，未几而终。
