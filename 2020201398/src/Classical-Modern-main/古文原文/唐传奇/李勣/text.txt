唐英公李勣为司空，知政事。有一番官者，参选被放，来辞英公。公曰： 明朝早向朝堂见我来。 
及期而至，郎中并在傍。番官至辞，英公嚬眉谓之曰： 汝长生不知事尚书。侍郎，我老翁不识字，无可教汝，何由可得留，深负愧汝，努力好去。 
侍郎等惶惧，遽问其姓名，令南院看榜。须臾引入，注与吏部令史。英公时为宰相，有乡人尝过宅，为设食。客裂却饼缘。英公曰： 君大少年！此饼，犁地两遍，熟概下种。锄埘。收刈。打飏讫，碨罗作面，然后为饼。少年裂却缘，是何道？此处犹可，若对至尊前，公作如此事，参差斫却你头！ 
客大惭悚。浮休子曰宇文朝，华州刺史王罴，有客裂饼缘者，罴曰： 此饼大用功力，然后入口。公裂之，只是未饥，且擎却！ 
客愕然。又台使致罴食饭，使人割瓜皮大厚，投地。罴就地拾起以食之，使人极悚息。今轻薄少年，裂饼缘，割瓜侵瓤，以为达官儿郎，通人之所不为也。
