卫国公李靖微时，常射猎霍山中，寓食山村，村翁奇其为人，每丰馈焉，岁久益厚。
忽遇群鹿，乃逐之，会暮，欲舍之不能。俄而阴晦迷路，茫然不知所归，怅怅而行，困闷益极，乃极目有灯火光，因驰赴焉。既至，乃朱门大第，墙字甚峻。叩门久之，一人出问。公告其迷，且请寓宿。人曰： 郎君皆已出，惟太夫人在，宿应不可。 
公曰： 试为咨白。 
乃入告而出曰： 夫人初欲不许，且以阴黑，客又言迷，不可不作主人。 
邀入厅中。有顷，一青衣出曰： 夫人来。 
年可五十余，青裙素襦，神气清雅，宛若士大夫家。公前拜之，夫人答拜曰： 儿子皆不在，不合奉留。今天色阴晦，归路又迷，此若不容，遣将何适？然此乃山野之居，儿子往还，或夜到而喧，忽以为惧。 
公曰： 不敢。 
既而命食。食颇鲜美，然多鱼。食毕，夫人入宅。二青衣送床席茵褥，衾被香洁，皆极铺陈。闭户，系之而去。公独念山野之外，夜到而闹者，何物也？惧不敢寝。端坐听之。
夜将半，闻叩门声甚急。又闻一人应之。曰： 天符：大郎子报当行雨，因此山七里，五更须足，无慢滞！无暴伤！ 
应者受符入呈。闻夫人曰： 儿子二人未归。行雨符到，固辞不可，违时见责。纵使报之，亦已晚矣。僮仆无任专之理，当如之何？ 
一小青衣曰： 适观厅中客，非常人也，盍请乎？ 
夫人喜。因自扣厅门曰： 郎觉否？请暂出相见。 
公曰： 诺。 
遂下阶见之。夫人曰： 此非人宅，乃龙宫也，妾长男赴东海婚礼。小男送妹。适奉天符次当行雨。计两处云程，合逾万里，报之不及，求代又难，辄欲奉烦顷刻间，如何？ 
公曰： 靖俗客，非乘云俊者，奈何能行雨？有方可教，即唯命耳。 
夫人曰： 苟从吾言，无有不可也。 
遂敕黄头被青骢马来。又命取雨器，乃一小瓶子，系于鞍前。诫曰： 郎乘马，无漏衔勒，信其行，马躣地嘶鸣，即取瓶中水一滴，滴马鬃上，慎勿多也。 
于是上马，腾腾而行，其足渐高，但讶其稳疾，不自知其云上也。风急如箭，雷霆起于步下。于是，随所躣，辄滴之。既而，电掣云开，下见所憩村，思曰： 吾扰此村多矣，方德其人，计无以报。今久旱苗稼将悴，而雨在我手，宁复惜之？ 
顾一滴不足濡，乃连下二十滴。俄顷，雨毕，骑马复归。
夫人者泣于厅曰： 何相误之甚。本约一滴，何私感而二十之。无此一滴，乃地上一尺雨也。此村夜半，平地水深二丈，岂复有人？妾已受谴，杖八十矣。袒视其背，血痕满焉。儿子并连坐，如何？ 
公惭怖，不知所对。
夫人复曰： 郎君世间人，不识云雨之变，诚不敢恨。即恐龙师来寻，有所惊恐，宜速去此。然而劳烦未有以报。山居无物，有二奴奉赠，总取亦可，取一亦可，唯意所择。 
于是，命二奴出来。一奴从东廊出，仪貌和悦，怡怡然；一奴从西廊出，愤气勃然，拗怒而立。公曰： 我猎徒，以斗猛为事。一旦取奴而取悦者，人以我为怯乎。 
因曰： 两人皆取则不敢。夫人既赐，欲取怒者。 
夫人微笑曰： 郎之所欲乃尔。 
遂揖与别，奴亦随去。出门数步，回望失宅。顾问其奴，亦不见矣。独寻路而归，及明，望其村。水已极目，大树或露梢而已，不复有人。
其后竟以兵权静寇难，功盖天下，而终不及于相，岂非悦奴之不两得乎？世言：关东出相，关西出将，岂东西而喻耶？所以言奴者，亦臣下之象。向使二奴皆取，即位极将相矣。
