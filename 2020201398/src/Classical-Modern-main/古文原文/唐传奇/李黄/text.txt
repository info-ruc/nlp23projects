元和二年，陇西李黄，盐铁使逊之犹子也。因调选次，乘暇于长安东市，瞥见一犊车，侍婢数人于车中货易。李潜目车中，因见白衣之姝，绰约有绝代之色。李子求问，侍者问： 娘子孀居，袁氏之女。前事李家，今身衣李之服，方将外除，所以市此耳。 
又询： 可能再从人乎？ 
乃笑曰： 不知。 
李子乃出与钱帛，货诸锦绣。婢辈遂传言云： 且货钱买之，请随到庄严寺左侧宅中，相还不负。 
李子甚悦，时日已晚，遂逐犊车而行。碍夜方至所止，犊车入中门，白衣妹一人下车，侍者以帷拥之而入。李下马，俄见一使者将榻而出，云： 且坐。 
坐毕，侍者云： 今夜郎君岂暇领钱乎？不然，此有主人否？且归主人，明晨不晚也。 
李子曰： 乃今无交钱之志，然此亦无主人，何见隔之甚也？ 
侍者入，复出曰： 若无主人，此岂不可，但勿以疏漏为诮也。 
俄而侍者云： 屈郎君。 
李子整衣而入，见青眼老女郎立于庭，相见曰： 白衣之姨也。 
中庭坐少顷，白衣方出，素裙粲然，凝质皎若，辞气闲雅，神仙不殊。略序款曲，翻然却入。姨坐谢曰： 垂情与货诸彩色，比日来市者，皆不如之。然所假殊荷深愧。 
李子曰： 彩帛粗缪，不足以奉佳人服御，何敢指价乎？ 
答曰： 渠浅陋，不足侍君子巾栉，然贫居有三十千债负，郎君傥不弃，则愿侍左右矣。 
李子悦，拜于侍侧，俯而图之。车子有货易所先在近，遂命所使取钱三十千，须臾而至。堂西间门，砉然而开，饮食毕备，皆在西间。姨遂延李子入坐，转盼炫焕，女郎旋至，命生拜姨而坐，六七人具饭食毕，命酒欢饮。一住三日，饮乐无所不至。第四日，姨云： 李郎君且归，恐尚书怪迟，后往来亦何难也。 李亦有归志，承命拜辞而出。
上马，仆人觉李子有腥臊气异常。遂归宅，问何处许日不见，以他语对。遂觉身重头旋，命被而寝。先是婚郑氏女，在侧云： 足下调官已成，昨日过官，觅公不得，其二兄替过官，已了。 
李答以愧佩之辞。俄而郑兄至，责以所往行。时李已渐觉恍忽，祗对失次，谓妻曰： 吾不起矣！ 
口虽语，但觉被底身渐消尽，揭被而视，空注水而已，唯有头存。家大惊慑，呼从出之仆考之。仆者具言其事。及去寻旧宅所在，乃空园，有一皂荚树，树上有十五千，树下有十五千，余了无所见。问彼处人，云： 往往有巨白蛇在树下，更无别物。 
姓袁者，盖以空园为姓耳。
复一说：元和中，凤翔节度李听，从子琯，任金吾参军。自永宁里出游，及安化门外，乃遇一车子，通以银妆，颇极鲜丽，驾以白牛。从二女奴，皆乘白马，衣服皆素，而容姿宛媚。琯贵家子，不知检束，即随之。将暮焉，二女奴曰： 郎君贵人。所见莫非丽质。皆某贱隶，又皆粗陋，不敢当公子厚意。然车中幸有姝丽，诚可留意也。 
琯遂求女奴。女奴乃驰马傍车，笑而回曰： 郎君但随行，勿舍去，某适已言矣。 
琯既随之，闻其异香盈路。
日暮，及奉诚园，二女奴曰： 娘子住此之东，今先去矣。郎君且此回翔，某即出奉迎耳。 
车子既入，琯乃驻马于路侧。良久，见一婢出门招手。琯乃下马入，坐于厅中，但闻名香入鼻，似非人世所有。琯遂令人马入安邑里寄宿。黄昏后，方见一女子素衣，年十六七，姿艳若神仙。琯自喜之心，所不能谕，因留止宿。及明而出，已见人马在门外，遂别而归。才及家，便觉脑痛，斯须益甚。至辰巳间，脑裂而卒。其家询问奴仆，昨夜所历之处。从者具述其事，云： 郎君颇闻异香，某辈所闻，但蛇臊不可近。 
举家冤骇，遽命仆人，于昨夜所止之处，覆验之。但见枯槐树中，有大蛇蟠屈之迹。乃伐其树，发掘，已失大蛇，但有小蛇数条，尽白，皆杀之而归。
