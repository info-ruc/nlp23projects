楚儿，字润娘，素为三曲之尤，而辩慧，往往有诗句可称。
近以退暮，为万年浦贼官郭锻所纳，置于他所。润娘在娼中狂逸特甚，及被拘系，未能悛心。锻主繁务，又本居有正室，至润娘馆甚稀。每有旧识过其所居，多于窗牖间相呼，或使人询讯，或以巾笺送遗。锻乃亲仁诸裔孙也，为人异常凶忍且毒，每知必极笞辱。润娘虽甚痛愤，已而殊不少革。
尝一日自曲江与锻行，前后相去十数步。同版使郑光业(原注：昌国)时为补衮，道与之遇，楚儿遂出帘招之，光业亦使人传语。锻知之，因曳至中衢，击以马棰，其声甚冤楚，观者如堵。光业遥视之，甚惊悔，且虑其不任府矣。
光业明日特取路过其居侦之，则楚儿已在临街窗下弄琵琶矣。驻马使人传语，已持彩笺送光业，诗曰： 应是前生有宿冤，不期今世恶因缘。蛾眉欲碎巨灵掌，鸡肋难胜子路拳。只应吓人传铁券(原注：汾阳王有铁券，免死罪，今则无矣，盖恐吓之词)，未应教我踏金莲。曲江昨日君相遇，当下遭他数十鞭。 
光业马上取笔答之曰： 大开眼界莫言冤，毕世甘他也是缘。无计不烦乾偃蹇，有门须是疾连拳。据论当道加严棰，便合披缁念《法莲》。如此兴情殊不减，始知昨日是蒲鞭。 
光业性疏纵，且无畏惮，不拘小节，是以敢驻马报复，仍便送之，闻者为缩颈。锻累主两赤邑捕贼，故不逞之徒，多所效命，人皆惮焉。
