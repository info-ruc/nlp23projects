开元中诗人，王昌龄、高适、王之涣齐名，时风尘未偶，而游处略同。
一日，天寒微雪。三诗人共诣旗亭，贳酒小饮。忽有梨园伶百十数人，登楼会宴。三诗人因避席隈映，拥炉火以观焉。俄有妙妓四辈，寻续而至，奢华艳曳，都冶颇极。旋则奏乐，皆当时之名部也。昌龄等私相约曰： 我辈各擅诗名，每不自定其甲乙，今者可以密观诸伶所讴，若诗人歌词多者，则为优矣。 
俄而，一伶拊节而唱曰： 寒雨连江夜入吴，平明送客楚山孤。洛阳亲友如相问，一片冰心在玉壶。 
昌龄则引手画壁曰： 一绝句。 
寻又一伶讴曰： 开箧泪沾臆，见君前日书。夜台何寂寞，犹是子云居。 
适则引手画壁曰： 一绝句。 
寻又一伶讴曰： 奉帚平明金殿开，强将团扇共徘徊，玉颜不及寒鸦色，犹带昭阳日影来。 
昌龄则又引手画壁曰： 二绝句。 
之涣自以得名已久，因谓诸人曰： 此辈皆潦倒乐官，所唱皆《巴人下里》之词耳，岂《阳春白雪》之曲，俗物敢近哉？ 
因指诸妓之中最佳者曰： 待此子所唱，如非我诗，吾即终身不敢与子争衡矣。脱是吾诗，子等当列拜床下，奉吾为师。 
因欢笑而俟之。须臾，次至双鬟发声，则曰： 黄河远上白云间，一片孤城万仞山。羌笛何须怨杨柳，春风不度玉门关。 
之涣即揶揄二子曰： 田舍奴，我岂妄哉！ 因大谐笑。诸伶不喻其故，皆起诣曰： 不知诸郎君何此欢噱？ 昌龄等因话其事。诸伶竟拜曰： 俗眼不识神仙，乞降清重，俯就筵席。 三子从之，饮醉竟日。
