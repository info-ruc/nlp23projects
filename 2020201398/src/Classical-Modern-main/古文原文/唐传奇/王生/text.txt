杭州王生者，建中初，辞亲之上国，收拾旧业，将投于亲知，求一官耳。行至圃田下道，寻访外家旧庄。日晚，柏林中见二野狐，倚树如人立，手执王生一黄纸文书，相对笑语，傍若无人。生乃叱之，不为变动。生乃取弹，因引满弹子，且中其执书者之目。二狐遗书而走。王生遽往，得其书，才一两纸，文字类梵书，而莫究识，遂缄于书袋中而去。其夕，宿于前店，因话于主人，方讶其事。忽有一人携装来宿，眼疾之甚，若不可忍，而语言分明。闻王生之言，曰： 大是异事，如何得见其书？ 
王生方将出书，主人见患眼者一尾垂下床，因谓生曰： 此狐也！ 
王生遽收书于怀中，以手摸刀逐之，则化为狐而走。一更后，复有人扣门。王生心动，曰： 此度更来，当以刀箭敌汝矣！ 
其人隔门曰： 尔若不还我文书，后无悔也！ 
自是更无消息。王生秘其书，缄縢甚密。
行至都下，以求官伺谒之事，期方赊缓，即乃典贴旧业田园，卜居近坊，为生生之计。月余，有一僮自杭州而至，缞裳入门，手执凶讣，王生迎而问之，则生已丁家难矣，闻之恸哭。生因视其书，则母之手字云： 吾本家秦，不愿葬于外地，今江东田地物业，不可分毫破除，但都下业可一切处置，以资丧事。备具皆毕，然后自来迎接。 王生乃尽货田宅，不候善价，得其资，备涂刍之礼和，无所欠少。既而复篮舁礼东下，以迎灵舆。及至扬州，遇见一船子，上有数人，皆喜笑歌唱。渐近视之，则皆王生之家人也。意尚谓其家货之，今属他人矣。
须臾，又有小弟妹搴帘而出，皆彩服笑语。惊怪之际，则其家人船上惊呼曰： 郎君来矣，是何服饰之异也！ 
王生潜令人问之，乃见其母惊出。生遽毁其缞绖，行拜而前。母迎而问之。其母骇曰： 安得此理！ 
王生乃出母送遗书，乃一张空纸耳。母又曰： 吾所以来此者，前月得汝书云，近得一官，令吾尽货江东之产，为入京之计。今无可归矣！ 
及母出王生所寄之书，又一空纸耳。
王生遂发使入京，尽毁其凶丧之具，因鸠集余资，自淮却扶持，且往江东。所有十无一二，才得数间屋，仅以庇风雨而已。有弟一人，别且数岁，一旦忽至，见其家道败落，因徵其由。王生具话本末，又述妖狐事，曰： 但应以此为祸耳。 其弟惊嗟。因出妖狐之书以示之。其弟才执其书，退而置诸怀中曰： 今日还我天书！ 言毕，乃化作一狐而去。
