咸通庚寅岁，卢龙军节度使、检校尚书、左仆射张直方抗表，请修入觐之礼。优诏允焉。先是，张氏世莅燕土，民亦世服其恩。礼昭台之嘉宾，抚易水之壮士；地沃兵庶，朝廷每姑息之，洎直方之嗣事也，出绮纨之中，据方岳之上，未尝以民间休戚为意；而酣酒于室，淫兽于原，巨赏狎于皮冠，厚宠袭于绿帻，暮年而三军大怨。直方稍不自安。左右有为其计者，乃尽室西上至京。懿宗授之左武卫大将军。而直方飞苍走黄，莫亲徼道之职，往往设罘罝于通道，则犬彘无遗。臧获有不如意者，立杀之。或曰： 辇毂之下，不可专戮。 
其母曰： 尚有尊于我子者乎？ 
则僭轶可知也。于是谏官列状上，请收付廷尉，天子不忍置于法，乃降为昭王府司马，俾分务洛师焉。直方至东京，既不自新，而慢游愈亟。洛阳四旁翥者走者，见皆识之，必群噪长嗥而去。
有王知古者，东诸侯之贡士也。虽薄涉儒术，而数奇不中春官选，乃退处于三川之上，以击鞠飞觞为事，遨游于南邻北里间。至是有闻于直方者。直方延之。睹其利喙瞻辞，不觉前席；自是日相狎。王辰岁，冬十一月，知古尝晨兴，僦舍无烟，愁云塞望，悄然弗怡。乃徒步造直方第；至则直方急趋，将出田也。谓知古曰： 能相从乎？ 
而知古以祁寒有难色。直方顾谓僮曰： 取短皂袍来。 
请知古衣之。知古乃上加麻衣焉，遂联辔而去。出长夏门，则凝霰始零，由阙塞而密雪如往。乃渡伊水而东，南践万安山之阴麓，而鞲弋之获甚伙。倾羽觞，烧兔肩，殊不觉有严冬意。及乎霰开雪霁，日将夕焉，忽有封狐突起于知古马首，乘酒驰三数里，不能及，又与猎徒相失。须臾，雀噪烟暝，莫知所如；隐隐闻洛城暮钟，但仿惶于樵径古陌之上。俄而，山川黯然，若一鼓将半，试长望，有炬火甚明，乃依积雪光而赴之。
复若十余里，至则乔木交柯，而朱门中开，皓壁横亘，真北阙之甲第也。知古及门，下马，将徙倚以达旦。无何，小驷顿辔，阍者觉之，隔壁而问阿谁。知古应曰： 成周贡士太原王知古也。今旦有友人将归于崆峒旧隐者，仆饯之伊水滨，不胜离觞，既掺袂，马逸，复不能止，失道至此耳。迟明将去，幸无见让。 
阍曰： 此乃南海副使崔中丞之庄也。主父近承天书赴阙，郎君复随计吏西征，此惟闺闱中人耳，岂可淹久乎。某不敢去留，请闻于内。 
知古虽怵惕不宁，自度中宵矣，去将安适？乃拱立以候。
少顷，有秉蜜炬自内至者，振钥管辟扉，引保母出。知古前拜，仍述厥由。母曰： 夫人传语：主与小子，皆不在家，于礼无延客之道。然僻居与山薮接畛，豺狼所嗥，若固相拒，是见溺不救也。请舍外厅，翌日可去。 
知古辞谢。乃从保母而入。过重门，门侧厅事，奕栌宏敞，帷幕鲜华，张银灯，设绮席，命知古坐焉。酒三行，陈方丈之馔，豹胎鲂腴，穷水陆之美。保母亦时来相勉。
食毕，保母复问知古世嗣官族及内外姻党，知古具言之。
乃曰： 秀才轩裳令胄，金玉奇标，既富春秋，又洁操履，斯实淑媛之贤夫也。小君以钟爱稚女，将及笄年，尝托媒的，为求谐对久矣。今夕何夕，获遘良人。潘、杨之睦可遵，凤凰之兆斯在。未知雅抱何如耳？ 
知古敛容曰： 仆文愧金声，才非玉润；岂家室为望，惟泥涂是忧。不谓宠及迷津，庆逢子夜。聆好音于鲁馆，逼佳气于秦台。二客游神，方兹莫及；三星委照，唯恐不扬。倘获托彼强宗，眷以佳偶，则生平所志，毕在斯乎。 
保母喜，谑浪而入白。复出，致小君之命，曰： 儿自移天崔门，实秉懿范；奉蘋蘩之敬，如琴瑟之和。惟以稚女是怀，思配君子。既辱高义，乃叶夙心。
上京飞书，路且不远；百两陈礼，事亦非奢。忻慰孔多，倾瞩而已。 
知古磬折而答曰： 某虫沙微类，分及湮沦；而钟鼎高门，忽蒙采拾。有如白水，以奉清尘，鹤企凫趋，惟待休旨。 
知古复拜。保母戏曰： 他日锦雉之衣欲解，青鸾之匣全开；貌如月华，室若云邃。此际颇相念否？ 
知古谢曰： 以凡近仙，自地登汉，不有所举，孰能自媒。谨当誓彼襟灵，志之绅带；期于没齿，佩以周旋。 
复拜。
少时，则燎沈当庭，良夜将艾。保母请知古脱服以休。既解麻衣，而皂袍见。保母诮曰： 岂有逢掖之士，而服从役元衣耶？ 
知古谢曰： 此乃假之与所游熟者，固非已有。 
又问所从。答曰： 乃卢龙张直方仆射所借耳。 
保母忽惊叫仆地，色如死灰。既起，不顾而走入宅，遥闻大叱曰： 夫人差事宿客，乃张直方之徒也！ 
复闻夫人者叫曰： 火急斥去，无启寇雠！ 
于是婢子小竖辈，群出秉猛炬，曳白棓而登阶。知古儴，避于庭中，四顾逊谢。骂言狎至，仅得出门。既出，已横关阖扉，犹闻喧哗未已。知古愕立道左，且怛久之。将隐颓垣，乃得马于其下，遂驰走。遥望大火若燎原者，乃纵辔赴之。至则输租车方饭牛附火耳。询其所，则伊水东草店之南也。夏枕辔假寐。食顷，而震方洞然，心思稍安，乃扬鞭于大道。
比及都门，已有张直方骑数辈来迹矣。遥至其第。既而见直方，而知古愤懑不能言。直方慰之。坐定，知古乃述宵中怪事。直方起而抚髀曰： 山魑木魅，亦知人间有张直方耶？且止知古。复益其徒数十人，皆射皮饮胄者，享以卮酒豚肩。与知古复南出；既至万安之北，知古前导，雪中马迹宛然。直诣柏林下，则碑板废于荒坎。樵苏残于茂林。中列大冢十余，皆狐兔之窟宅，其下成蹊。于是，直方命四周张罗彀弓以待。内则秉蕴荷锸，且掘且熏。少焉，有群狐突出，焦头烂额者，罝罗罥挂者，应弦饮羽者，凡获狐大小百余头以归。
三水人曰： 嗟乎王生，生世不谐，而为狐貉所侮，况其大者乎。向若无张公之皂袍，则强死于秽兽之穴也。余时在洛敦化里第，于宴集中，博士渤海徐公谠为余言之。岂曰语怪，亦以摭实，故传之焉。 
