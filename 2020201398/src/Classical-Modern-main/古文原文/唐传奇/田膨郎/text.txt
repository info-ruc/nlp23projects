文宗皇帝常持白玉枕，德宗朝于阗国所献，追琢奇巧，盖希代之宝。置寝殿帐中，一旦忽失所在。然而禁卫清密，非恩渥嫔御，莫能至者。珍玩罗列，他无所失。上惊骇移时，下诏于都城索贼。密谓枢近及左右广中尉曰， 此非外寇所能及，盗者当在禁掖，苟求之不获，且虞他变。一枕诚不足惜，卿等卫我皇宫，必使罪人斯得。不然天子环列，自兹无用矣。 
内官惶栗谢罪，请以浃旬求捕。大悬金帛购求，略无寻究之迹。圣旨严切，收系者渐多。坊曲闾巷，靡不搜捕。有龙虎二番将军王敬宏，常蓄小仆，年甫十八九，神彩俊利，使之无往不届。敬宏曾与流辈于威远军会宴，有侍儿善鼓胡琴，四座酒酣，因请度曲。辞以乐器非妙，须常御手者弹之。钟漏已传，取之不及。因起解带，小仆曰： 若要琵琶，顷刻可至。 
敬宏曰： 禁鼓才动，军门已锁，寻常汝岂不见，何言之谬也！ 
既而就饮数巡，小仆以绣囊将琵琶而至。座客欢笑曰： 乐器本相随，所难者惜其妙手。 
南军去左广回复三十里，入夜且无行伍，既而倏忽往来，敬宏惊异如失。时又搜捕严紧，意以为窃盗疑之。宴罢，及明遽归其第，引而问曰： 使汝累年，不知矫捷如此。我闻世有侠客，汝莫是否？ 小仆谢曰： 非有此事，但能行尔。 因言： 父母俱在蜀川，顷年偶至京国，今欲却归乡里。有一事欲以报恩，偷枕者已知姓名，三数日当令伏罪。 敬宏曰： 如此事即非等闲，因兹全活者不少，未知贼在何许，可报司存掩获否？ 小仆曰： 偷枕者，田膨郎也，市廛军伍，行止不恒，勇力过人，且善超越。苟非伺便折其足，虽千兵万骑亦将奔走。
自兹再宿，候之于望仙门，伺便擒之必矣。将军随某观之，此事仍须秘密。 
是时涉旬无雨，向晓埃尘颇甚，车马践蹋，跬步间人不相见。膨郎与少年数辈，连臂将入军门，小仆执球杖击之，欻然已折左足，仰而观之曰： 我偷枕来，不怕他人，惟惧于尔。既而相值，岂复多言！ 于是异至左军，一款而服。上喜于得贼，又知获在禁旅，引膨郎临轩诘问。具陈常在宫掖往来。上曰： 此乃任侠之流，非常窃盗。 内外囚系数百人。于是悉令原之。小仆初得膨郎，已告敬宏归蜀，于是寻之不可，但赏敬宏而已。
