红线，潞州节度使薛嵩青衣，善弹阮，又通经史，嵩遣掌笺表，号曰内记室。时军中大宴，红线谓嵩曰： 羯鼓之音颇调悲，其击者必有事也。 <br/><br/>嵩亦明晓音律，曰： 如汝所言。 <br/><br/>乃召而问之，云： 某妻昨夜亡，不敢乞假。 <br/><br/>嵩遽遣放归。<br/><br/>时至德之后，两河未宁，初置昭义军，以釜阳为镇，命嵩固守，控压山东。杀伤之余，军府草创。朝廷复遣嵩女嫁魏博节度使田承嗣男，男娶滑州节度使令狐彰女；三镇互为姻娅，人使日浃往来。而田承嗣常患热毒风，遇夏增剧。每曰： 我若移镇山东，纳其凉冷，可缓数年之命。 <br/><br/>乃募军中武勇十倍者得三千人，号 外宅男 ，而厚恤养之。常令三百人夜直州宅。卜选良日，将迁潞州。嵩闻之，日夜忧闷，咄咄自语，计无所出。<br/><br/>时夜漏将传，辕门已闭。杖策庭除，唯红线从行。红线曰： 主自一月，不遑寝食。意有所属，岂非邻境乎？ <br/><br/>嵩曰： 事系安危，非汝能料。 <br/><br/>红线曰： 某虽贱品，亦有解主忧者。 <br/><br/>嵩乃具告其事，曰： 我承祖父遗业，受国家重恩，一旦失其疆土，即数百年勋业尽矣。 <br/><br/>红线曰： 易尔。不足劳主忧。乞放某一到魏郡，看其形势，觇其有无。今一更首途，三更可以复命。请先定一走马兼具寒暄书，其他即俟某却回也。 <br/><br/>嵩大惊曰： 不知汝是异人，我之暗也。然事若不济，反速其祸，奈何？ <br/><br/>红线曰： 某之行，无不济者。 
乃入闺房，饰其行具。梳乌蛮髻，攒金凤钗，衣紫绣短袍，系青丝轻履。胸前佩龙文匕首，额上书太乙神名。再拜而倏忽不见。
嵩乃返身闭户，背烛危坐。常时饮酒数合，是夕举觞十余不醉。忽闻晓角吟风，一叶坠露，惊而试问，即红线回矣。嵩喜而慰问曰： 事谐否？ 
曰： 不敢辱命。 
又问曰： 无伤杀否？ 
曰： 不至是。但取床头金合为信耳。 
红线曰： 某子夜前三刻，即到魏郡，凡历数门，遂乃寝所。闻 外宅男 止于房廊，睡声雷动。见中军士卒，步于庭庑，传呼风生。某发其左扉，抵其寝帐。见田亲家翁正于帐内，鼓趺酣眠，头枕文犀，髻包黄觳，枕前露橐一七星剑。剑前仰开一金合，合内书生身甲子与北斗神名；复有名香美珍，散覆其上。扬威玉帐，但期心豁于生前；同梦兰堂，不觉命悬于手下。宁劳擒纵，只益伤嗟。时则蜡炬光凝，炉香烬煨，侍人四布，兵器森罗。或头触屏风，鼾而軃者；或手持巾拂，寝而伸者。某拔其簪珥，縻其襦裳，如病如昏，皆不能寤；遂持金合以归。既出魏城西门，将行二百里，见铜台高揭，而漳水东注；晨飙动野，斜月在林。忧往喜还，顿忘于行役；感知酬德，聊副于心期。所以夜漏三时，往返七百余里；入危邦，经五六城；冀减主忧，敢言其苦。 
嵩乃发使遗承嗣书曰： 昨夜有客从魏中来，云：自元帅头边获一金合，不敢留驻，谨却封纳。 
专使星驰，夜半方到。见搜捕金合，一军忧疑。使者以马挝扣门，非时请见。承嗣遽出，以金合授之。捧承之时，惊怛绝倒。遂驻使者止于宅中，狎以宴私，多其赐赉。明日遣使赍缯帛三万匹，名马二百匹，他物称是，以献于嵩曰： 某之首领，系在恩私。便宜知过自新，不复更贻伊戚。专膺指使，敢议姻亲。役当奉毂后车，来则挥鞭前马。所置纪纲仆号为外宅男者，本防宅盗，亦非异图。今并脱其甲裳，放归田亩矣。 
由是一两月内，河北河南，人使交至。
而红线辞去。嵩曰： 妆生我家，而今欲安在？又方赖汝，岂可议行？ 
红线曰： 某前世本男子，历江湖间，读神农药书，救世人灾患。时里有孕妇，忽患蛊症，某以芫花酒下之，妇人与腹中二子俱毙。是某一举，杀三人。阴司见诛，降为女子。使身居贱隶，而气禀贼星，所幸生于公家，今十九年矣，身厌罗绮，口穷甘鲜，宠待有加，荣亦至矣。况国家建极，庆且无疆。此辈背违天理，当尽弭患。昨往魏郡，以示报恩。两地保其城池，万人全其性命，使乱臣知惧，烈士安谋。某一妇人，功亦不校固可赎其前罪，还其本身。便当遁迹尘中，栖心物外，澄清一气，生死长存。 
嵩曰： 不然，遗尔千金为居山之所给。 
红线曰： 事关来世，安可预谋。 
嵩知不可驻，乃广为饯别；悉集宾客，夜宴中堂。嵩以歌送红线，诸坐客中冷朝阳为词曰： 《采菱》歌怨木兰舟，送别魂消百尺楼。还似洛妃乘雾去，碧天无际水长流。 
歌毕，嵩不胜悲。红线拜且泣，因伪醉离席，遂亡其所在。
