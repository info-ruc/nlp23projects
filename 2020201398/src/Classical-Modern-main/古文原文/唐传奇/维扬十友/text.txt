维扬十友者，皆家产粗丰，守分知足，不干禄位，不贪货财，慕玄知道者也。相约为友，若兄弟焉。时海内又安，民人胥悦，遽以酒食为娱，自乐其志。始于一家，周于十室，率以为常。忽有一老叟，衣服滓弊，气貌赢弱，似贫窭不足之士也。亦著麻衣，预十人末，以造其会。众既适情，亦皆悯之，不加斥逐。醉饱自去，莫知所之。一旦言于众曰： 余力困之士也。幸众人许陪坐末，不以为责。今十人置宴，皆得预之。席既周毕，亦愿力为一会，以答厚恩。约以他日，愿得同往。 
至期，十友如其言，相率以待。凌晨，贫叟果至，相引徐步诣东塘郊外，不觉为远。草莽中茆屋两三间，倾侧欲摧。引入其下，有丐者数辈在焉，皆是蓬发鹑衣，形状秽陋。叟至，丐者相顾而起，墙立—以俟其命。叟令扫除舍下，陈列蘧蒤完，布以菅席—，相邀环坐。日既旰矣，咸有饥色。久之，各以醯盐竹箸—，置于客前。逡巡，数辈共举一巨板如案，长四五尺，设于席中，以油帊幕之心。十友相顾，谓必济饥，甚以为喜。既撒油帊，气燑燑然！ 
尚未可辨。久而视之，乃是蒸一童儿，可十数岁，已糜烂矣。耳目手足，半已堕落。叟揖让劝勉，使众就食。众深嫌之，多托以饫饱，亦有忿恚逃去，都无肯食者。叟纵意餐啖，似有盈味，食之不尽，即命诸丐擎去，令尽食之。因谓诸人曰： 此所食者，千岁人参也。颇甚难求，不可一遇。吾得此物，感诸公延遇之恩，聊欲相报。且食之者，白日升天，身为上仙。众既不食，其命也夫！ 
众惊异，悔谢未及。叟促问诸丐，令食讫即来。俄而丐者化为青童、玉女，幡盖导从，与叟一时升天。十友刳心追求，更莫能见。
