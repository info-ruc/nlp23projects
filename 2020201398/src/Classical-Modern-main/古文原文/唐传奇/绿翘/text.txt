西京咸宜观女道士鱼玄机，字幼微，长安倡家女也。色既倾国，思乃入神，喜读书属文，尤致意于一吟一咏。破瓜之岁，志慕清虚。咸通初，遂从冠帔于咸宜。而风月赏玩之佳句，往往播于士林。然蕙兰弱质，不能自持，复为豪侠所调，乃从游处焉。于是风流之士，争修饰以求狎，或载酒谐之者，必鸣琴赋诗，间以谑浪，懵学辈自视缺然。其诗有 绮陌春望远，瑶徽秋兴多 。又 殷勤不得语，红泪一双流 。又 焚香登玉坛，端简礼金阙 。又 云情自郁争同梦，仙貌长芳又胜花 。此数联为绝矣。
一女僮曰绿翘，亦明慧有色。忽一日，机为邻院所邀，将行，诫翘曰： 无出，若有客。但云在某处。 
机为女伴所留，迨暮方归院。绿翘迎门，曰： 适某客来，知炼师不在，不舍辔而去矣。 
客乃机素相昵者，意翘与之私。及夜，张灯扃户，乃命翘入卧内，讯之。翘曰： 自执巾盥数年，实自检御，不令有似是之过，致忤尊意。且某客至，款扉，翘隔阖报云： 炼师不在。 
客无言。策马而去。若云情爱，不蓄于胸襟有年矣。幸炼师无疑。 
机愈怒，裸而笞百数，但言无之。既委顿，请杯水酹地曰： 炼师欲求三清长生之道，而未能忘解佩荐枕之欢。反以沈猜，厚诬贞正。翘今必毙于毒手矣！无天则无所诉，若有，谁能抑我强魂，誓不蠢蠢于冥冥之中，纵尔浮佚。 
言讫，绝于地。机恐。乃坎后庭，瘗之。自谓人无知者。时咸通戊子春正月也。
有问翘者，则曰： 春南霁，逃矣。 
客有宴于机室者，因溲于后庭，当瘗上见青蝇数十集于地，驱去复来。详视之，如有血痕且腥。客既出，窍语其仆。仆归复语其兄。其兄为府街卒，尝求金于机，机不顾。卒深衔之。闻此，遽至观门觇伺，见偶语者，乃讶不睹绿翘之出入。街卒复呼数卒，携锸具，突入玄机院，发之。而绿翘貌如生平。遂录玄机京兆府，吏诘之辞伏。而朝士多为言者。府乃表列上。至秋，竟戮之。在狱中亦有诗曰： 易求无价宝，难得有心郎。 
明月照幽隙，清风开短襟。 
此其美者也。
