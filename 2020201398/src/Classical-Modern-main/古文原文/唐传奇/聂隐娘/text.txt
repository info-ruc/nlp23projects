聂隐娘者，唐贞元中魏博大将聂锋之女也。方十岁，有尼乞食於锋舍，见隐娘，悦之，乃云： 问押衙乞取此女。 
锋大怒，叱尼。尼曰： 任押衙铁柜中盛，亦须偷去矣。 
及夜，果失隐娘所在。锋大惊骇，令人搜寻，曾无影响。父母每思之，相对涕泣而已。
后五年，送隐娘归，告锋曰： 教已成矣，可自领取。 
尼欲亦不见。一家悲喜，问其所习。曰： 初，但读经念咒，余无他也。 
锋不信，恳诘。隐娘曰： 真说又恐不信，如何？ 
锋曰： 但真说之。 
乃曰： 隐娘初被尼挚去，不知行几里。及明，至大石穴中，嵌空数十步，寂无居人，猿猱极多。尼先已有二女，亦各十岁。皆聪明婉丽，不食，能干峭壁上飞走，若捷猱登木，无有蹶失。尼与我药一粒，兼令执宝剑一口，长一二尺许，锋利吹毛可断。遂令二女教某攀缘，渐觉身轻如风。一年后，刺猿揉百无一失。后刺虎豹，皆决其首而归。三年后，能使刺鹰隼，无不中。
剑之刃渐减五寸，飞禽遇之，不知其来也。至四年，留二女守穴，挈我於都市，不知何处也。指某人者，一一数其过，曰： 为我刺其首来无使知觉。定其胆，若飞鸟之容易也。 授以羊角匕首，刃广三寸，遂白日刺其人於都市中，人莫能见。以首人囊返命，则以药化之为水。五年，又曰： 某大僚有罪，无故害人若干，夜可入其室，决其首来。 又携匕首入室，度其门隙无有障碍，伏之梁上。至瞑时，得其首而归。尼大怒曰： 何太晚如是？ 某云： 见前人戏弄一儿，可爱，未忍便下手。尼叱曰： 已后遇此辈，必先断其所爱，然后决之。 某拜谢。尼曰： 吾为汝开脑后，藏匕首而无所伤。用即抽之。 曰： 汝术已成，可归家。 遂送还，云：后二十年，方可一见。 
锋闻语甚惧。后，遇夜即失踪，及明而返。锋亦不敢诘之，因兹亦不甚怜爱。忽值磨镜少年及门，女曰： 此人可与我为夫。 
白父，又不敢不从，遂嫁之。其夫但能淬镜，余无他能。父乃给衣食甚丰。
数年后，父卒，魏帅知其异，遂以金帛召署为左右吏。如此又数年。至元和间，魏帅与陈许节度使刘悟，参商不协，使隐娘贼其首。隐娘辞帅之许。许帅能神算，已知其来。召衙将、今曰： 早至城北。候一丈夫、一女子各跨白黑卫。至门，遇有鹊来噪，丈夫以弓弹之不中。妻夺夫弹，一丸而毙鹊者，揖之云：吾欲相见，故远相祗迎也。 
衙将受约束，遇之。隐娘夫妻曰： 刘仆射真神人。不然者，何以动召也。愿见刘公。 
刘劳之。隐娘夫妻拜曰： 得罪仆射，合万死。 
刘曰： 不然，各亲其主，人之常事。魏今与许何异。请当留此，勿相疑也。 
隐娘谢曰： 仆射左右无人，愿舍彼而就此，服公神明也。 
盖知魏帅之不及刘也。刘问其所需。曰： 每日只要钱二百文足矣。 
乃依所请。忽不见二卫所在。刘使人寻之，不知所向。后潜于布囊中，见二纸卫，一黑一白。
后月余，白刘曰： 彼未知信，必使人继至。今宵请剪发，系之以红绡，送放魏帅枕前，以表不回。 
刘听之，至四更，却返曰： 送其信矣。是夜必使精精儿来杀某及贼仆射之首。此时亦万计杀之。乞不忧耳。 
刘豁达大度，亦无畏色。是夜明烛，半宵之后，果有二幡子，一红一白，飘飘然如相击于床四隅。良久，见一人自空而踣，身首异处。隐娘亦出曰： 精精儿已毙。 
拽出于堂之下，以药化为水，毛发不存矣。隐娘曰： 后夜当使妙手空空儿继至。空空儿之神术，人莫能窥其用，鬼莫得蹑其踪。能从空虚人冥莫，无形而灭影。隐娘之艺，故不能造其境。此即系仆射之福耳。但以于阗玉周其颈，拥以衾，隐娘当化为蠛蠓，潜入仆射肠中听伺，其余无逃避处。 
刘如言。至三更，瞑目未熟，果闻项上挫然，声厉甚，隐娘自刘口中跃出，贺曰： 仆射无患矣。此人如俊鹘，一搏不中，即翩然远逝，耻其不中耳，才未逾一更，已千里矣。 
后视其玉，果有匕首划处，痕逾数分，自此刘转厚礼之。
泊元和八年，刘自许人觐，隐娘不愿从焉。云：自此寻山水，访至人，但一一请给与其夫。刘如约。后渐不知所之。及刘薨于军，隐娘亦鞭驴而一至京师柩前，恸哭而去。开成年，昌裔子纵除陵州刺史，至蜀栈道，遇隐娘，貌若当时。相见喜甚，依前跨白卫如故。谓纵曰： 郎君大灾，不合适此。 
出药一粒，令纵吞之。云： 来年火急抛官归洛，方脱此祸。吾药力只保一年患耳。 
纵亦不甚信。遗其增彩，隐娘一无所受，但沉醉而去。后一年，纵不休官，果卒于陵州。自此无复有人见隐娘矣。
