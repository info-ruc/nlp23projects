天后，时。尝赐太平公主细器宝物两食盒，所直黄金千镒，公主纳之藏中。岁余取之，尽为盗所将矣。公主言之，天后大怒，召洛州长史谓曰： 三日不得盗，罪！ 
长史惧，谓两县主盗官曰： 两日不得贼，死！ 
尉谓吏卒游徼曰： 一日必擒之，擒不得，先死！ 
吏卒游徼惧，计无所出。衢中遇湖州别驾苏无名，相与请之至县。游徼白尉： 得盗物者来矣。 
无名遽进至阶，尉迎问故。无名曰： 吾湖州别驾也，入计在兹。 
尉呼吏卒： 何诬辱别驾？ 
无名笑曰： 君无怒吏卒，抑有由也。无名历官所在，擒奸摘伏有名，每偷至无名前，无得过者。此辈应先闻，故将来，庶解围耳。 
尉喜请其方。无名曰： 与君至府，君可先入白之。 
尉白其故，长史大悦，降阶执其手曰： 今日遇公，却赐吾命，请遂其由。 
无名曰： 请与君求见对玉阶，乃言之。 
于是天后召之，谓曰： 卿得贼乎？ 
无名曰： 若委臣取贼，无拘日月，且宽府县，令不追求，仍以两县擒盗吏卒，尽以付臣，臣为陛下取之，亦不出数十日耳。 
天后许之。无名戒吏卒，缓则相闻。月余，值寒食，无名尽召吏卒，约曰： 十人五人为侣，于东门北门伺之，见有胡人与党十余，皆衣缞绖，相随出赴北邙者，可踵之而报。 
吏卒伺之，果得，驰白无名，往视之。问伺者，诸胡何若。伺者曰： 胡至一新冢，设奠，哭而不哀，亦撤奠，即巡行冢旁，相视而笑。 
无名喜曰： 得之矣。 
因使吏卒尽执诸胡，而发其冢。冢开，割棺视之，棺中尽宝物也。奏之。天后问无名： 卿何才智过人，而得此盗？ 
对曰： 臣非有他计，但识盗耳。
当臣到都之日，即此胡出葬之时，臣亦见，即知是偷，但不知其葬物处。今寒节拜扫，计必出城，寻其所之，足知其墓。贼既设奠，而哭不哀，明所葬非人也。奠而哭毕，巡冢相视而笑，喜墓无损伤也。向若陛下迫促府县捕贼，计急必取之而逃。今者更不追求，自然意缓，故未将出。 
天后曰： 善。 
赐金帛，加秩二等。
