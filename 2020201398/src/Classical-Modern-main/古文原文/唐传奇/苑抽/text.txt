唐尚书裴胄镇江陵，常与苑论有旧。论及第后，更不相见，但书札通问而已。论弟抽，方应举，过江陵，行谒地主之礼。客因见抽由名，曰： 秀才之名，虽字不同，且难于尚书前为礼，如何？ 
会抽怀中有论旧名纸，便谓客将曰： 某自别有名。 
客将见日晚。仓遑遽将名入。胃喜曰： 苑大来矣！屈入。 
抽至中庭，胄见貌异，及坐，揖曰： 足下第几？ 
抽对曰： 第四。 
胄曰： 与苑大远近？ 
抽曰： 家兄。 
又问曰： 足下正名何？ 
对曰： 名论。 
又曰： 贤兄改名乎？ 
抽曰： 家兄也名论。 
公庭将吏，于是皆笑。及引坐，乃陈本名名抽。既逡巡于使院，俄而远近悉知。
