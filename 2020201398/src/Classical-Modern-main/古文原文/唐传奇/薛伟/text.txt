薛伟者，乾元驾元年任蜀州青城县主簿，与丞邹滂、尉雷济、裴寮同时。
其秋，伟病七日，忽奄然若往者，连呼不应，而心头微暖，家人不忍即敛，环而伺之。经二十日，忽长吁起坐，谓其人曰： 吾不知人间几日矣？ 
曰： 二十日矣。 
 与我觑群官，方食脍否？言吾已苏矣，甚有奇事，请诸公罢箸来听也。 仆人走视群官，实欲食脍，遂以告。皆停餐而来。伟曰： 诸公敕司户仆张弼求鱼乎？ 
曰： 然。 
又问弼曰： 渔人赵干藏巨鲤，以小者应命。汝干苇间得藏者，携之而来。方入县也，司户吏坐门东，纠曹吏坐门西，方弈棋。入及阶，邹雷方博，裴啖一桃实。弼言干之藏巨鱼也，裴五令鞭之，既付食工王士良者喜而杀乎？ 
递相问，诚然。众曰： 子何以知之？ 
曰： 向杀之鲤，我也。 
众骇曰： 愿闻其说。 曰： 吾初疾困，为热所逼，殆不可堪。忽闷，忘其疾，恶热求凉，策杖而去，不知其梦也，既出郭，其心欣欣然，若笼鸟槛兽之得逸，莫我知也。渐入山，山行益闷，遂下游于江畔。见江潭深净，秋色可爱；轻涟不动，镜涵远虚。忽有思治意。遂脱衣于岸，跳身便入。自幼狎水，成人已来，绝不复戏，遇此纵适，实契宿心。 且曰： 人浮不如鱼快也，安得摄鱼而健游乎？ 旁有一鱼： 顾足下不愿耳；正授亦易，何况求摄。当为足下图之。 决然而去。未顷，有鱼头人长数尺，骑鲵来导，从数十鱼，宣河伯诏曰： 城居水游，浮沉异道，苟非其好，则昧通波。薛主簿意尚浮深，迹思闲旷；乐浩汗之域，放怀清江；厌崿之情，投簪幻世。暂从鳞化，非遽成身。可权充东潭赤鲤。呜呼！恃长波而倾舟，得罪于晦；昧纤钩而贪饵，见伤于明。无或失身，以羞其党，尔其勉之。 听而自顾，即已鱼服矣。于是，放身而游，意往斯到。波上潭底，莫不从容，三江五湖，腾跃将遍。然配留东潭，每暮必复。
俄而，饥甚，求食不得，循舟而行，忽见赵干垂钓，其饵芳香，心亦知戒，不觉近口。曰： 我人也，暂时为鱼，不能求食，乃吞其钩乎？ 
舍之而去。有顷，饥益甚。恩曰： 我是官人，戏而鱼服。纵吞其钩，赵干岂杀我？固当送我归县耳。 
遂吞之。
赵干收纶以出。干手之将及也，伟连呼之。干不听，而以绳贯我腮，及系于苇间。既而，张弼来曰： 裴少府买鱼，须大者。 
干曰： 未得大鱼，有小者十余斤。 
弼曰： 奉命取大鱼，安用小者。 
乃自于苇间寻得伟而提之。又谓弼曰： 我是汝县主簿，化形为鱼游江，何得不拜我？ 
弼不听，提之而行，骂亦不已，弼终不顾。入县门，见县吏坐者奕棋，皆大声呼之，略无应者。唯笑曰： 可畏鱼直三四斤余。 
既而入阶，邹雷方博，裴啖桃实，皆喜鱼大。促命付厨。弼言干之藏巨鱼，以小者应命。裴怒鞭之。
我叫诸公曰： 我是汝同官，而今见杀，竟不相舍，促杀之，仁乎哉？ 
大叫而泣。三君不顾，而付脍手。王士良者，方砺刃，喜而投我于几上。我又叫曰： 王士良，汝是我之常使脍手也，因何杀我？何不执我，白于官人？ 士良若不闻者。按吾颈于砧上而斩之。彼头适落，此亦醒悟。遂奉召尔。 
诸公莫不大惊，心生爱忍。然赵干之获，张弼之提，县吏之弈，三君之临阶，王士良之将杀，皆见其口动，实无闻焉。于是，三君并投脍，终身不食。伟自此平愈，后累迁华阳丞。乃卒。
