贞元中，湘潭尉郑德璘，家居长沙，有亲表居江夏，每岁一往省焉。中间涉洞庭，历湘潭，多遇老叟棹舟而鬻菱芡，虽白发而有少容。德璘与语，多及玄解。诘曰： 舟无糗粮，何以为食？ 
叟曰： 菱芡耳。 
德璘好酒，每挈松醪春，过江夏，遇叟无不饮之，叟饮亦不甚媿荷。
德璘抵江夏，将返长沙，驻舟于黄鹤楼下。傍有鹾贾韦生者，乘巨舟，亦抵于湘潭，其夜与邻舟告别饮酒，韦生有女，居于舟之柁橹，邻舟女亦来访别，二女同处笑语。夜将半，闻江中有秀才吟诗曰： 物触轻舟心自知，风恬浪静月光微；夜深江上解愁思，拾得红蕖香惹衣。 
邻舟女善笔札，因睹韦氏妆奁中有红笺一幅，取而题所闻之句，亦哦吟良久，然莫晓谁人所制也。
及旦，东西而去。德璘舟与韦氏舟，同离鄂渚信宿，及暮又同宿至洞庭之畔，与韦生舟楫，颇以相近。
韦氏美而艳，琼英腻云；莲蕊莹波；露濯蕣姿；月鲜珠彩。于水窗中垂钓，德璘因窥见之，甚悦。遂以红绡一尺，上题诗曰： 纤手垂钩对水窗，红蕖秋色艳长江；既能解佩投交甫射，更有明珠乞一双。 
强以红绡惹其钩，女因收得，吟玩久之；然虽讽读，即不能晓其义。女不工刀札，又耻无所报，遂以钩丝而投夜来邻舟所题红笺者。德璘谓女所制，凝思颇悦，喜畅可知；然莫晓诗之意义，亦无计遂其款曲。由是女以所得红绡系臂，自爱惜之。
明月清风，韦舟遽张帆而去。风势将紧，波涛恐人，德璘小舟，不敢同越，然意殊恨恨。
将暮，有渔人语德璘曰： 向者贾客巨舟，已全家没于洞庭矣。 
德璘大骇，神思恍惚，悲惋久之，不能排抑。
将夜，为吊江妹诗二首，曰： 湖面狂风且莫吹，浪花初绽月光微；沉潜暗想横波泪，得共鲛人相对垂。 
又曰： 洞庭风软荻花秋，新没青娥细浪愁；泪滴白蘋君不见，月明江上有轻鸥。 
诗成，酹而投之，精贯神祗，至诚感应，遂感水神，持诣水府。府君览之，召溺者数辈曰： 谁是郑生所爱？ 
而韦氏亦不能晓其来由。有主者搜臂，见红绡以告府君，曰： 德璘异日是吾邑之明宰，况曩有义相及，不可不曲活尔命。 
因召主者携韦氏送郑生。韦氏视府君，乃一老叟也。逐主者疾趋，而无所碍。道将尽，睹一大池，碧水汪然，遂为主者推堕其中，或沉或浮，亦甚困苦。
时已三更，德未寝，但吟红笺之诗，悲而益苦。忽觉有物触舟，然舟人已寝，德遂秉炬照之，见衣服彩绣，是似人物，惊而拯之，乃韦氏也，系臂红绡尚在。德璘骤喜。良久，女苏息，乃晓方能言。乃说： 府君感君而活我命。 
德璘曰： 府君何人也？ 
终不省悟。遂纳为室，感其异也，将归长沙。
后三年，德磷常调选，欲谋醴陵令。韦氏曰： 不过作巴陵耳。 
德磷曰： 子何以知？ 
韦氏曰： 向者水府君言是吾邑之明宰。洞庭乃属巴陵，此可验矣。 
德磷志之，选果得巴陵令。及至巴陵县，使人迎韦氏，舟楫至洞庭侧，值逆风不进。德磷使佣篙者五人而迎之，内，一老叟挽舟，若不为意。韦氏怒而唾之。叟回顾曰： 我昔水府活汝性命，不以为德，今反生怒？ 
韦氏乃悟，恐悸，召叟登舟，拜而进酒果，叩头曰： 吾之父母，当在水府，可省觐否？ 
曰： 可。 
须臾，舟楫似没于波、然无所苦。俄到往时之水府，大小倚舟号恸，访其父母。父母居止，俨然第舍，与人世无异。韦氏询其所须，父母曰： 所溺之物，皆能至此，但无火化，所食惟菱芡耳。 
持白金器数事而遗女，曰： 吾此无用处，可以赠尔，不得久停。 
促其相别，韦氏遂哀恸别其父母。叟以笔大书韦氏巾曰： 昔日江头菱芡人，蒙君数饮松醪舂；活君家室以为报，珍重长沙郑德磷。 
书讫，叟遂为仆侍数百辈，自舟迎归府舍。俄顷，舟却出于湖畔。一舟之人，咸有所睹，德磷详诗意，方悟水府老叟，乃昔日鬻菱芡者。
岁馀，有秀才崔希周投诗卷于德磷，内有 江上夜拾得芙蓉 诗，即韦氏所投德磷红笺诗也。德磷疑诗，乃诘希周，对曰： 数年前泊轻舟于鄂渚，江上月明，时当未寝，有微物触舟，芳馨袭鼻，取而视之，乃一束芙蓉也，因而制诗，既成，讽咏良久，敢以实对。 
德叹曰： 命也。 
然后更不敢越洞庭。德磷官至刺史。
