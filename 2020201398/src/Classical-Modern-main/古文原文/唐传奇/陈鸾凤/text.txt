唐元和中，有陈鸾凤者，海康人也，负气义，不畏鬼神，乡党咸呼为 后来周处 。海康旧有雷公庙，邑人虔洁祭祀，祷祝既淫，妖妄亦作。邑人每岁闻新雷日，记某甲子，一旬复值斯日，百工不敢动作，犯者不信宿必震死，其应如响。时海康大旱，邑人祷而无应。鸾凤大怒曰： 吾之乡，乃雷乡也，为神不福，况受人奠酬如斯！稼穑既焦，陂池已涸，牲牢飨尽，焉用庙为！ 
遂秉炬爇之。其风俗，不得以黄鱼彘肉，相和，食之亦必震死。
是日，鸾凤持竹炭刀，于野田中，以所忌物相和啖之，将有所伺。果怪云生，恶风起，迅雷急雨震之。鸾凤乃以刃上挥，果中雷左股而断。雷堕地，状类熊猪，毛角，肉翼青色，手执短柄刚石斧，流血注然，云雨尽灭。鸾凤知雷无神，遂驰赴家，告其血属曰： 吾断雷之股矣，请观之。 
亲爱愕骇，共往视之，果见雷折股，而已又持刀，欲断其颈，啮其肉。为群众共执之曰： 霆是天上灵物，尔为下界庸人，辄害雷公，必我一乡受祸， 众捉衣袂，使鸾凤奋击不得。
逡巡，复有云雷，裹其伤者，和断股而去。沛然云雨，自午及西，涸苗皆立矣。遂被长幼共斥之，不许还舍。于是持刀行二十里，诣舅兄家。及夜，又遭霆震，天火焚其室。复持刀立于庭，雷终不能害。旋有人告其舅兄向来事，又为逐出。复往僧室，亦为霆震，焚爇如前。知无容身处，乃夜秉炬，入于乳穴嵌孔之处，后雷不复能震矣。至曙，然后返舍，自后海康每有旱，邑人即醵金与鸾凤，请依前调二物食之，持刀如前，皆有云雨滂沱，终不能震。如此二十余年，俗号鸾风为雨师。至大和中，刺史林绪知其事，召至州，诘其端倪。鸾风云： 少壮之时，心如铁石，鬼神雷电，视之若无当者。愿杀一身，请苏万姓，即上玄焉能使雷鬼敢骋其凶臆也！ 
遂献其刀于绪，厚酬其值。
