会昌中，进士颜浚，下第，游广陵，遂之建业。赁小舟抵白沙。同载有青衣，年二十许，服饰古朴，言词清丽。浚揖之，问其姓氏。曰： 幼芳姓赵。 
问其所适，曰： 亦之建业。 
浚甚喜，每维舟，即买酒果，与之宴饮；多说陈、隋间事，浚颇异之。或谐谑，即正色敛衽不对。抵白沙，各迁舟航，青衣乃谢浚曰： 数日承君深顾，某陋拙，不足奉欢笑，然亦有一事可以奉酬。中元必游瓦官阁，此时当为君会一神仙中人，况君风仪才调，亦甚相称，望不渝此约，至时，某候于彼。 
言讫，各登舟而去。浚志其言，中元日，来游瓦官阁，士女阗咽。及登阁，果有美人，从二女仆，皆双鬟而有媚态。美人倚栏独语，悲叹久之。浚注视不易；双鬟笑曰： 憨措大，收取眼。 
美人亦讶之，乃曰： 幼芳之言不缨矣。 
使双鬟传语曰： 西廊有惠鉴阇黎院，则某旧门徒，君可至是，幼芳亦在彼。 
浚甚喜，蹑其踪而去，果见同舟青衣出而微笑。浚遂与美人叙寒暄，言语竟日。僧进茶果。
至暮，谓浚曰： 今日偶此登览，为惜高阁，病兹用功，不久毁除，故来一别；幸接欢笑，某家在青溪，颇多松月，室无他人，郎君今夕必相过。某前往，可与幼芳后来。 
浚然之，遂乘轩而去。
及夜，幼芳引浚前行，可数里而至。有青衣数辈，秉烛迎之，遂延入内室，与幼芳环坐，曰： 孔家娘子相邻，使邀之曰： 今夕偶有佳宾相访，愿同倾觞，以解烦愤。 
 少顷而至，遂延入，亦多说陈朝故事。浚因起白曰： 不审夫人复何姓第，颇贮疑讶。 
答曰： 某即陈朝张贵妃，彼即孔贵嫔，居世之时，谬当后主采顾，宠幸之礼，有过嫔嫱，不幸国亡，为杨广所杀。然此贼不仁何甚乎！昔，刘禅亦有后妃，魏君不罪；孙皓岂无嫔御，晋帝不诛。独有斯人，行此冤暴！且一种亡国，我后主实即风流，诗酒追欢，琴樽取乐而已，不似杨广西筑长城，东怔辽海，使天下男怨女旷，父寡子孤。途穷广陵，死于匹夫之手，亦上天降鉴，为我报仇耳。 
孔贵嫔曰： 莫出此言，在座有人不欲。 
美人大笑曰： 浑忘却。 
浚曰： 何人不欲斯言耶？ 
幼芳曰： 某本江令公家嬖者，后为贵妃侍儿，国亡之后，为隋宫御女，炀帝幸江都，为侍汤膳者。及化及乱兵入，某以身蔽帝，遂为所害。萧后怜某尽忠于主，因使殉葬吴公台下，后改葬于雷塘侧，不得从焉。时至此谒贵妃耳。 
孔贵嫔曰： 前说尽是闲事，不如命酒，略延囊日之欢耳。 
遂命双鬟待乐器洽饮。久之，贵妃题诗一章曰： 秋草荒台响夜蛩，白杨声尽减悲风；彩笺曾孽欺江总，绮阁尘清《玉树》空。 
孔贵嫔曰： 宝阁排空称望仙，五云高艳拥朝天，青溪犹有当时月，应照琼花绽绮筵。 
幼芳曰： 皓魄初圆恨彩娥，繁华秾艳竟如何？两朝唯有长江水，依旧行人作逝波。 
浚亦和曰： 萧管清吟怨丽华，秋江寒月绮窗斜，惭非后主题笺客，得见临春阁上花。 
俄闻叩门曰： 江修容、何婕妤、袁昭仪来谒贵妃。 
曰： 窃闻今夕佳宾幽会，不免辄窥盛筵。 
俱艳其衣裾，明其珰佩，而入座。及见四篇，捧而泣曰： 今夕不意再逢三阁之会，又与新狎客题诗也。 
顷之，闻鸡鸣，孔贵嫔等俱起，各辞而去。浚与贵妃就寝，欲曙而起。贵妃赠辟尘犀簪一枚，曰： 异日睹物思人。昨宵值客多，未尽欢情，别日更当一小会，然须谘祈幽府。 
呜咽而别。浚翌日，懵然若有所失。信宿，更寻曩日地，则近青溪松桧丘墟。询之于人，乃陈朝宫人墓。浚惨恻而返。数月，阁因寺废而毁。后至广陵，访得吴公台炀帝旧陵，果有宫人赵幼芳墓，因以酒奠之。
