唐考功员外郎宋之问，以事累贬黜。后放还，至江南，游灵隐寺。夜月极明，长廊行吟，且为诗曰： 鹫岭郁岧峣，龙宫寂寥。 
第二联搜奇覃思，终不如意。有老僧点长命灯，坐大禅床，问曰： 少年夜久不寐，而吟讽甚苦，何耶？ 之问答曰： 弟子业诗，适遇欲题此寺，而兴思不属。 僧曰： 试吟上联。 即吟与之。再三吟讽，因曰： 何不云：楼观沧海日，门对浙江潮。 之问愕然，讶其遒丽，又续终篇曰： 桂子月中落，天香云外飘。扪萝登塔远，刳木取泉遥。霜薄花更发，冰轻叶未调。待入天台路，看余度石桥。 僧所赠句，乃为一篇之警策。
迟明，更访之，则不复见矣。寺僧有知者曰： 此骆宾王也。 之问诘之，答曰： 当徐敬业之败，与宾王俱逃，捕之不获。将帅虑失大魁，得不测罪，时死者数万人，因求类二人者，函首以献。后虽知不死，不敢捕送。 故敬业得为衡山僧，年九十余，乃卒；宾王亦落发，遍游名山，至灵隐，以周岁卒。当时虽败，且以兴复唐朝为名，故人多护脱之。
