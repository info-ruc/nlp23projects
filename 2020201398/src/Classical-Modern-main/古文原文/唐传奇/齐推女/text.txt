元和中，饶州刺史齐推女，适陇西李某。李举进士，妻方娠，留至州宅，至临月，迁至后东阁中。其夕，女梦丈夫，衣冠甚伟，瞑目按剑叱之曰： 此屋岂是汝腥秽之所乎！亟移去。不然：且及祸。 
明日告推，推素刚烈，曰： 吾忝土地主，是何妖孽能侵耶！ 
数日，女诞育，忽见所梦者，即其床帐乱殴之。有顷，耳目鼻皆流血而卒。父母伤痛女冤横，追悔不及，遣遽告其夫，俟至而归葬于李族，遂于郡之西北十数里官道权瘗之。李生在京师下第将归，闻丧而往。比至饶州，妻卒已半年矣。李亦粗知其死不得其终，悼恨既深，思为冥雪。至近郭，日晚，忽于旷野见一女，形状服饰，似非村妇，李即心动，驻马谛视之，乃映草树而没。李下马就之，至，则真其妻也。相见悲泣，妻曰： 且无涕泣，幸可复生。俟君之来，亦已久矣。大人刚正，不信鬼神，身是妇女，不能自诉。今日相见，事机校迟。 
李曰： 为之奈何？ 
女曰： 从此直西五里鄱亭村，有一老人姓田，方教授村儿，此九华洞中仙官也，人莫之知。君能至心往来，或冀谐遂。 
李乃径访田先生，见之，乃膝行而前，再拜称曰： 下界凡贱，敢谒大仙。 
时老人方与村童授经，见李，惊避曰： 衰朽穷骨，旦暮溘然，郎君安有此说？ 
李再拜，扣头不已，老人益难之。自日宴至于夜分，终不敢就坐，拱立于前。老人俯首良久曰： 足下诚恳如是，吾亦何所隐焉。 
李生即顿首流涕，具云妻枉状。
老人曰： 吾知之久矣，但不蚤申诉，今屋宅已败，理之不及。吾向拒公，盖未有计耳。然试为足下作一处置。 
乃起从北出，可行百步余，止于桑林，长啸。倏忽见一大府署，殿字环合，仪卫森然，拟于王者。田先生衣紫帔，据案而坐，左右解官等列待。俄传教呼地界人。须臾，十数部各拥有百余骑，前后奔驰而至。其帅皆长丈余，眉目魁岸，罗列于门屏之外，整衣冠，意绪苍惶，相问今有何事。须臾，谒者通地界庐山神、江渎神、彭蠡神等皆趣女入。田先生问曰： 比者此州刺史女，因产为暴鬼所杀，事甚冤滥，尔等知否？ 
皆俯伏应曰： 然。 
又问： 何故不为申理？ 
又皆对曰： 狱讼须有其主。此不见人诉，无以发摘佞。 
又问： 知贼姓名否？ 
有一人对曰： 是西汉鄱县王吴芮。今刺史宅，是芮昔时所居。至今犹恃雄豪，侵占土地，往往肆其暴虐，人无奈何。 
田先生曰： 即追来！ 
俄顷，缚吴芮至。先生诘之，不伏。乃命追阿齐旨。良久，见李妻与吴芮庭辩。食顷，吴芮理屈，乃曰： 当是产后虚弱，见某惊怖自绝，非故杀。 
田先生曰： 杀人以挺与刃，有以异乎？ 
遂令执送天曹，回谓速检李氏寿命几何。顷之，吏云： 本算更合寿三十二年，生四男三女。 
先生谓群官曰： 李氏寿算长，若不再生，议无厌伏。公等所见何如？ 
有一老吏前启曰： 东晋邺国下有一人横死，正与此事相当。前使葛真君！ 
断以具魂作本身，却归生路。饮食言语，嗜欲追游，一切无异。但至寿终，不见形质耳。 
田先生曰： 何谓具魂？ 
吏曰： 生人三魂七魄，死则散离，本无所依。今收合为一体，以续弦胶涂之。大王当街发遣放回，则与本身同矣。 
田先生曰： 善。 
即顾谓李妻曰： 作此处置，可乎？ 
李妻曰： 幸甚！ 
俄见一吏，别领七八女人来，与李妻一类，即推而合之。有一人持一器药，状似稀饧，即于李妻身涂之。李氏妻如空中坠地，初甚迷闷，天明尽失夜来所见，唯田先生及李氏夫妻三人共在桑林中。田先生顾谓李生曰： 相为极力，且喜事成，便可领归。见其亲族，但言再生，慎无他说。吾亦从此逝矣。 
李遂同归至州，一家惊疑，不为之信。久之，乃知实生人也。自尔生子数人。其亲表之中，颇有知者，云： 他无所异，但举止轻便，异于常人耳。 
