吏部尚书一人侍郎二人
郎中二人员外郎二人主事四人令史三十人
书令史六十人亭长八人掌固十三人
司封郎中一人
员外郎一人主事二人令史四人书令史九人
掌固四人
司勋郎中一人
员外郎二人主事四人令史三十三人书令史六十七人掌固四人
考功郎中一人
员外郎一人主事三人令史十五人书令史三十人掌固四人
吏部尚书一人，正三品；（周之天官卿也。《汉旧仪》云： 尚书四人，为四曹：一曰常侍曹，二曰二千石曹，三曰民曹，四曰客曹。成帝增置三公曹，为五曹。其常侍曹主丞相、御史、公卿事。后汉光武又分为六曹；常侍曹为吏部曹，主选举、斋祀事。汉末，又改吏部为选部，专掌选举事。灵帝以梁鹄为选部尚书。魏改选部为吏部。历晋，至宋孝武大明二年，置二吏部尚书，废五兵尚书，寻复旧名。齐、梁、陈、后魏、北齐皆曰吏部尚书。后周依《周官》，置大冢宰卿一人，正七命。隋复曰吏部尚书。然此官历代班序常尊，不与诸曹同也。 《汉官仪》： 尚书秩六百石，次补二千石。 《晋令》： 吏部尚书五时朝服，纳言帻，进贤两梁冠，佩水苍玉，乘轺车皂轮。 《袁子正书》曰： 尚书佩契刀囊，执版，加簪笔焉。 自魏至粱并第三品。梁秩加至中二千石；后定十八班，班多为贵，吏部尚书班第十四，诸曹尚书班第十三。陈因梁。后魏、北齐、隋吏部尚书并正第三品，皇朝因之，掌文官选举。龙朔二年改为司列太常伯，咸亨元年复为吏部尚书。光宅元年改为天官尚书，神龙元年复故。）侍郎二人，正四品上。（周之天官小宰中大夫也。汉已来尚书侍郎，今郎中之任也。后周依《周官》。隋炀帝三年，尚书六曹吏部、礼部、兵部、刑部、民部、工部各置侍郎一人，以贰尚书之职，并正第四品。皇朝诸曹侍郎降为正四品下，惟吏部侍郎为正四品上。龙朔二年改为司列少常伯，咸亨元年复为吏部侍郎。总章元年，与兵部各增一员。光宅、神龙并随曹改复。）吏部尚书、侍郎之职，掌天下官吏选授、勋封、考课之政令。凡职官铨综之典，封爵策勋之制，权衡殿最之法，悉以咨之。其属有四：一日吏部，二日司封，三日司勋，四日考功；尚书、侍郎总其职务而奉行其制命。凡中外百司之事，由于所属，皆质正焉。凡选授之制，每岁孟冬，以三旬会其人：去王城五百里之内，集于上旬；千里之内，集于中旬；千里之外，集于下旬。以三铨分其选：一曰尚书铨，二曰中铨，三曰东铨。以四事择其良：一曰身，二曰言，三曰书，四曰判。（每试判之日，皆平明集于试场，识官亲送，侍郎出问目，试判两道。或有糊名，学士考为等第。或有试杂文，以收其俊。）以三类观其异：一曰德行，二曰才用，三曰劳效。德钧以才，才钩以劳。其优者擢而升之，否则量以退焉。所以正权衡，明与夺，抑贪冒，进贤能也。然后据其状以窍之，量其资以拟之。五品已上以名闻，送中书门下，听制授焉。六品已下常参之官，量资注定；其才识颇高，可擢为拾遗、补阙、监察御史者；亦以名送中书门下，听敕授焉。其余则各量资注拟。若都畿、清望，历职三任，经十考已上者，得隔品授之。不然则否。（谓监察御史、左。右拾遗、大理评事、畿县丞。簿。尉三任十考已上，有隔品授者。）凡出身非清流者，不注清资之官。（谓从流外及视品出身者。其中书主书、门下录事，尚书郡事，历任考词、使状有清干及德行、言语，兼书、判、吏用，经十六考已上者，听拟寺。监丞、左。右卫及金吾长史。）凡注官皆对面唱示。若官、资未相当及以为非便者，听至三注。三注不伏注，至冬检旧判注拟。凡伎术之官，皆本司铨注讫，吏部承以附甲焉。（谓秘书、殿中、太仆寺等伎术之官，唯得本司迁转，不得外叙。若本司无阙者，听授散官，有阙先授。若再经考满者，亦听外叙。）凡同事联事及勾检之官，皆不得注大功已上亲。凡皇亲及诸军功，兼注员外官。（其内外员外官及检试官，本司长官量闲剧取资历清正旧人分判曹事，自外则不判。若长官及别驾、长史、司马等官，则不在此例。）凡注官阶卑而拟高则曰 守 ，阶高而拟卑则曰 行 。凡三铨注拟讫，皆当铨团甲以过左、右丞相。若中铨、东铨，则亦先过尚书讫，乃上门下省。给事中读，黄门侍郎省，侍中审，然后进甲以闻。（若尚书、丞相、门下批 官不当 者，则改注，亦有重执而上者。）凡大选终季春之月。（若有选人身在军旅，则军中试书、判，封送吏部而注拟。亦或春中不解而后集，谓之春选。若优劳人有敕即与处分及即与官者，并听非时选，一百日内注拟毕。）所以定九流之品格；补万方之阙政，官人之道备焉。
郎中二人，从五品上；（《周官》太宰属官有下大夫，盖郎中之任也。秦有郎中，以其为郎，侍卫居中，故曰郎中。汉选尚书郎初从三署郎次补之。初入尚书台，称郎中；满岁，称侍郎。故郎中之名，犹因三署旧号也。按：吏部郎中，后汉置之，职在选举。魏、晋用人，妙于时选，其诸曹郎功高者迁为吏部郎。其吏部朗历代品秩皆高于诸曹郎。魏晋、宋、齐吏部郎品第五，诸曹郎第六。梁吏部郎品第四，班第十一。诸曹郎班第十。陈因梁。后魏、北齐吏部郎品正第四上，诸曹郎品正第六上。后周依《周官》。隋初，二十四司并为侍郎，品从第五。炀帝三年，置六司侍郎，诸曹侍郎并改为郎，又改吏部为选部郎，异于六侍郎之名。皇朝为吏部郎中。龙朔二年改为司列大夫，咸亨、光宅，神龙并随曹改复。）员外郎二人，从六品上；（《周官》太宰属官有上士，盖今员外郎之任也。《宋百官阶次》有员外郎，美迁为尚书郎。后周依《周官》。隋文帝开皇六年，尚书二十四司各置员外郎一人，品从第六，谓曹郎本员之外复置郎也。炀帝三年，又废二十四司员外郎，每司减一郎，置承务郎一人，同开皇员外郎之职；曰选部承务郎，一人。皇朝尚书诸曹各置员外郎一人，吏部置二人。龙朔、咸亨、光宅、神龙并随曹改复。）主事四人，从八品下。（隋炀帝初置，为从九品下。开元二十四年，升为八品。）郎中一人，掌考天下文吏之班、秩、品、命。凡叙阶二十九：从一品曰开府仪同三司，（后汉殇帝延平元年，邓骘马车骑将军、仪同三司， 仪同 之名，自此始也。又吕布有平董卓之勋，开府如三司；魏黄初三年，黄权为车骑将军、开府仪同三司， 开府 之名，自此始也，其品第一。梁班第十七，陈氏秩万石，北齐从一品。后周置上开府仪同三司、开府仪同三司、上仪同三司、仪同三司等十一号，以酬勤劳。隋氏因之。皇朝初，惟置开府仪同三司，为散官品。）正二品曰特进，（二汉及魏、晋以为加官，从本官服，无吏、卒，品第二，位次诸公下，在开府、骠骑上，进贤两梁冠、黑介帻、五时朝服，无章绶。又《汉朝杂事》云： 诸侯功德优盛，朝廷所敬异，有赐位特进，在三公下，平冕、玄衣，侍祠郊庙。 《宋百官阶》次： 江左皆兼官。晋傅咸奏特进品第二，执皮帛，坐侍臣之下。 梁班第十七。北齐特进第二品。隋特进为正二品，散官。皇朝因之。）从二品曰光禄大夫，（秦郎中令属官有中大夫，汉氏因之。武帝太初元年更名光禄大夫，秩比二千石，掌论议，无员。后汉因之。自魏以来，诸公卿告老，多加其位。晋太始初，分为左、右光禄大夫，皆无员；若致仕，又给六尺床、帐、簟、蓐。宋氏因之。济光禄勋府有左、右光禄大夫，皆银章、青绶；若加金章、紫绶者，为金紫光禄大夫。王晏乞一片金，乃启转金紫。梁、陈并因之，光禄大夫十三班。后魏左、右光禄大夫从第一品；太和二十三年，第二品。北齐因之。后周左、右光禄大夫正八命。隋为正二品，散官。炀帝改光禄大夫为从一品，左光禄大夫正二品，右光禄大夫从二品。皇朝初，犹有左、右之名，贞观之后，唯有光禄大夫。）正三品曰金紫光禄大夫，（本两汉光禄大夫也。至魏、晋，有加金章、紫绶者，则谓为金紫光禄大夫。晋则金紫、银青、左、右四职并置，假金章、紫绶及加金章、紫绶并秩第二，禄赐、班位、冠帻、车服、佩玉及诸所赐给皆与特进同。自晋已后，皆为兼官，少有正授。梁金紫光禄大夫为第十四班，陈为中二千石，北齐从二品，隋氏因为散官，炀帝为正三品，皇朝因之。）从三品曰银青光禄大夫，（本末与金紫同。晋有银青光禄大夫王翘之。宋、齐之后，或置或省。梁、陈无职。北齐三品。隋正三品，散官；炀帝改为从三品。皇朝因之。然而加金章、紫绶及银章、青绶则尊崇之，合居光禄之上，隋氏定令误，遂因仍不改。）正四品上曰正议大夫，（隋炀帝置，为正四品，散官。盖取秦大夫官论议，故置正议、通议之名。）正四品下曰通议大夫，（隋炀帝置，正四品。）从四品上曰太中大夫，（秦太中大夫秩比千石，掌论议。汉氏因之。梁班第十一，陈秩千石。北齐从第三品。皇朝为散官。）从四品下曰中大夫，（秦置中大夫。汉武帝太初元年，改为光禄大夫。北齐中大夫第四品。皇朝为散官。）正五五品上曰中散大夫，（后汉有中散大夫，六百石，无员。魏、晋因之。《齐职仪》： 品第七，绛朝服，进贤一梁冠。 梁班第十，陈秩千石。皇朝为散官。）正五品下曰朝议大夫，（《汉宫仪》： 大夫以上得奉朝议。 则其义也。隋文帝置朝议大夫，为从三品，散官。）从五品上曰朝请大夫，（汉诸将军、公卿年高德重者，得以列侯就第，特进，奉朝请，则其义也。隋炀帝置朝请大夫，为正五品，散官。）从五品阳下曰朝散大夫，（隋文帝置朝散大夫，为正四品，散官；炀帝改为从五品下。）正六品上曰朝议郎，（宋、齐、梁、陈、后魏、北齐，诸九品散官皆以将军为品秩，谓之加戎号。隋开皇六年，始置六品已下散官，并以郎为正阶，尉为从阶：正六品上为朝议郎，下为武骑尉；从六品上为通议郎，下为屯骑尉；正七品上为朝请郎，下为骁骑尉；从七品上为朝散郎，下为游骑尉；正八品上为给事郎，下为飞骑尉；从八品上为承奉郎，下马旅骑尉；正九品上为儒林郎，下为云骑尉；从九品上为文林郎，下为羽骑尉。炀帝又置八郎、八尉。六品置建节尉、奋武尉，七品置宣惠尉、绥德尉，八品置怀仁尉、守义尉，九品置奉诚尉、立信尉，并为正从。又，六品置承议郎、通直郎，七品置宣德郎、朝散郎，八品置登仕郎、将仕郎，九品置常从郎、奉信郎，亦为正从。皇朝以郎为文职，尉为武职，遂采开皇、大业之制，以为六品已下散官。）正六品下曰承议郎，（隋炀帝置，为正六品。）从六品上曰奉议郎，（隋文帝置通议郎，皇朝改焉。）从六品下曰通直郎，（晋、宋以来，诸官皆有通直，盖谓官有高下，而得通为宿直者。隋炀帝置通直郎三十人，从六品。）正七品上曰朝请郎，（晋、架、齐、梁、陈并有奉朝请员。）正七品下曰宣德郎，（隋炀帝置宣德郎三十人，正七品。）从七品上曰朝散郎，（隋文帝置。）从七品下曰宣义郎，（梁有宣义将军。隋文帝置游骑尉，皇朝改焉。）正八品上曰给事郎，（隋文帝置。）正八品下曰征事郎，（隋炀帝置。）从八品上曰承奉郎，（隋文帝置。）从八品下曰承务郎，（隋炀帝尚书二十四司各置承务郎一人，类今尚书员外郎也。皇朝因其名而置。）正九品上曰儒林郎，（前史各有《儒林传》，取其义也。）正九品下曰登仕郎，从九品上曰文林郎，（北齐置文林馆，征文学之士以充之，取其义也。）从九品下曰将仕郎。凡散官四品已下、九品已上，并于吏部当番上下。（其应当番四十五日。若都省须使人送符及诸司须使人者，并取兵部、吏部散官上。经两番已上，听简入选；不第者依番，多不过六也。）凡叙阶之法，有以封爵，（谓嗣王、郡王初出身，从四品下叙；亲王诸子封郡王者，从五品上，国公，正六品上；郡公，正六品下；县公，从六品上；侯及伯、子、男并递降一等。若两应叙者，从高叙也。）有以亲戚，（谓皇亲缌麻已上及皇太后周亲，正六品上叙；皇太后大功亲、皇后周亲，从六品上；皇袒免亲、皇太后小功。缌麻、皇后大功亲，正七品上；皇后小功。缌麻亲、皇太子妃周亲，从七品上。其外戚各依本服降二等叙。娶郡主，正六品上；娶县主，正七品上。郡主子，出身从七品上；县主子，从八品上叙。）有以勋庸，（谓上柱国，正六品上叙；柱国已下，每降一等，至骑都尉，从七品下；骁骑尉、飞骑尉，正九品上；云骑尉、武骑尉，从九品上。）有以资荫，（谓一品子，正七品上叙，至从三品子，递降一等。四品、五品有正、从之差，亦递降一等；从五品子，从八品下叙。国公子，亦从八品下。三品以上荫曾孙，五品已上荫孙；孙降子一等，曾孙降孙一等。赠官降正官一等，散官同职事。若三品带勋官者，即以勋官品同职事荫；四品降一等，五品降二等。郡、县公子，准从五品孙；县男已上子，降一等。勋官二品子，又降一等。二王后子孙，准正三品荫。）有以秀、孝，（谓秀才上上第，正八品上；已下递降一等，至中上第，从八品下。明经降秀才三等。进士、明法甲第，从九品上；乙第，降一等。若本荫高者，秀才、明经上第，加本荫四阶；已下递降一等。明经通二经已上，每一经加一阶；及官人通经者，后叙加阶亦如之。凡孝义旌表门闾者，出身从九品上叙。）有以劳考，（谓内外六品已下，四考满，皆中中考者，因选，迭一阶；每二中上考，又进两阶；每一上下考，进两阶。若兼有下考，得以上考除之。）有除免而复叙者；皆循法以申之，无或枉冒。（谓官人犯除名限满应叙者，文、武三品已上奏闻；正四品于从七品下叙，已下递降一等，从五品于从八品上叙；六品、七品，从九品上叙；八品、九品，从九品下叙。若出身品高于此法者，仍从高。）凡应入三品、五品者，皆待别制而进之，不然则否。（谓应入三品者，皆须先在四品已上官，仍限三十考已上、本阶正四品上、无痕累者，奏听进止。应入五品者，皆须先在六品已上官及左。右补阙、殿中侍御史、太常博士、詹事司直、京兆。河南。太原府判司，皆限十六考已上、本阶正六品上；伎术官本司无六品官，频任三政七品者，仍限二十考已上。并所司勘责讫，上中书门下重勘讫，然后奏闻，别制以授焉。）凡文武百僚之班序，官同者先爵，爵同者先齿。（谓文武朝参行立：二王后位在诸王侯上，余各以官品为序。致仕官各居本色之上。若职事与散官、勋官合班，则文散官在当阶职事者之下，武散次之，勋官又次之。官同者，异姓为后。若以爵为班者。亦准此。其男巳上任文、武官者，从文、武班。若亲王、嗣王任卑官职事者，仍依王品。郡王任三品已下职事者，在同阶品上。自外无文、武官者，嗣王在太子太保下，郡王次之，国公在正三品下，郡公在从三品下，县公在正四品下，侯在从四品下，伯在正五品下，子在从五品上，男在从五品下。若前官被召见及预朝参者，在本品见任上；以理解者，在同品下；其在本司参集者，各依职事。若散官三品已上在京者，正、冬朝会依百官例。）凡京师有常参官，（谓五品以上职事官、八品已上供奉官、员外郎、监察御史、太常博士。）供奉官，（谓侍中，中书令，左、右散骑常侍，黄门、中书侍郎，谏议大夫，给事中，中书舍人，起居郎，起居舍人，通事舍人，左。右补阙、拾遣，御史大夫，御史中丞，侍御史，殿中侍御史。）诸司长官，（谓三品已上长官。若敕唤诸司长官及赐者，开府仪同三司、特进、光禄大夫、太子宾客、尚书左。右丞相、诸司侍郎、中书门下五品已上官、御史中丞，并同长官例。若别赐物，中书门下官正三品准二品，四品准三品，五品准四品；同中书门下平章事并同中书门下正三品。）清望官，（谓内外三品已上官及中书。黄门侍郎、尚书左。右丞、诸司侍郎，并太常少卿、秘书少监、太子少詹事、左。右庶子、左庶子、率及国子司业。四口阴已下、八品已上清官。四品谓太子左、右谕德，左。右卫、左。右千牛卫中郎将，左、右副率，率府中郎将。五品谓御史中丞，谏议大夫，给事中，中书舍人，赞善大夫，太子洗马，国子博士，诸司郎中，秘书丞，著作郎，太常丞，左、右卫郎将，左、右率府郎将。六品谓起居郎、舍人，太子司议郎、舍人，诸司员外郎，侍御史，秘书郎，著作佐郎，太学博士，詹事丞，太子文学，国子助教。七品：左、右补阙，殿中侍御史，太常博士，詹事司直，四门博士，太学助教。八品：左、右拾遣，监察御史，四门助教。）每日以六品已上清官两人待制于衙内。（若供奉官、宿卫官，不在此例。）凡授左。右丞相、侍中、中书令、六尚书已上官，听进让，其四品已上清望官，才职相当，不应进让。（按：旧制御史大夫、六尚书已上要官皆进让。臣林甫等伏以为进让之礼，朝廷所先，两省侍郎及南省诸司侍郎、左。右丞，虽在四品，职居清要，亦合让也。）凡职事官应觐省及移疾，不得过程。（谓身有疾病满百日，若所亲疾病满二百日及当侍者，并解官申省以闻。其应诗人才用灼然、要籍驱使者，令带官侍养。）年七十以上应致仕，若齿力未衰，亦听厘务。（若请致仕，五品已上，皆上表闻；六品已下，申尚书省奏闻。）凡官人身及同居大功已上亲自执工商，家专其业，皆不得入仕；风疾、使酒；不得任侍奉之官。凡内外官清白著称、强干有闻，若上第，则中书门下改授：（清白著称，皆须每任有使状一 清 、考词二 清 ，经三任为第一等，两任为第二等，一任为第三等。其都督、刺史既无考词，每使状有一 清 字，亦准任数为等第。强干有闻科等第亦准此，其科等第一等同清白第二等。）五品已上，量加进改；六品已下，至冬选量第加官。若第二、第三等人，五品已上，改日稍优之；六品已下，不待秩满，听选，加优授焉。其岭南、黔中三年一置选补使，号为 南选 。（应选之人，各令所管勘责，具言出身、由历、选数，作簿书预申省。所司具勘曹名、考第，造历子，印署，与选使勘会，将就彼铨注讫，然后进甲以闻。）凡天下官吏各有常员。（开元二十三年，敕以为诸色补署，颇多繁冗，停废诸司、监、署，府十余所，减冗散官三百余员。其见在员数，已具此书，各冠列曹之首；或未该者，以其繁细，亦存乎令、式。）凡诸司置直，皆有定制。（诸司诸色有品直：吏部二人，兵部三人，考功、职方、库部、户部、度支、驾部、比部各一人，门下省明法一人、能书二人、装潢一人，刑部明法一人，弘文馆学直四人、造供奉笔二人，造写御书笔二人、装书一人、拓书一人，修史馆装书一人，中书省明法一人、能书四人、装制敕一人、翻书译语十人、乘驿二十人，集贤院能书六人、装书十四人、造笔四人，大理寺明法二人，太常寺三十人，光禄寺十人，鸿胪寺译语并计二十人，金银作一人，漆作一人，太府、太仆、卫尉、司农寺各三人，沙苑监一人，少府监十四人，将作监五十人，殿中省尚食局。尚药局各十人、尚乘局二十人、尚辇局三人、尚舍局四人、尚衣局一人，秘书省图画一人、丹青五人、造笔一人，太史监五人，国子监明五经一人、文章兼明史一人，崇文馆拓书一人，内侍省一百人，内坊四人，仆寺十人，家令寺七人，教坊二十人，总监十四人，军器监四人，陇右六使孳课一十二人，太原府监牧役使孳课二人。外官直考者，选同京官。其前官及常选人，每年任选。若散官、三卫、勋官直诸司者，每年与折一番。）内外官吏则有假宁之节，（谓元正、冬至各给假七日，寒食道清明四日，八月十五日、夏至及腊各三日。正月七日。十五日、晦日、春。秋二社、二月八日、三月三日、四月八日、五月五日、三伏日、七月七日。十五日、九月九日、十月一日、立春、春分、立秋、秋分、立夏、立冬、每旬，并给休假一日。五月给田假，九月给授衣假，为两番，各十五日。私家庙，各给假五日。四时祭，各四日。父母在三千里外，三年一给定省假三十五日；五百里，五年一给拜扫假十五日，并除程，五品已上并奏闻。冠，给三日；五服内亲冠，给假一日，不给程。婚嫁，九日，除程。周亲婚嫁，五日；大功，三日；小功，一日，不给程。齐衰周，给假三十日；葬，三日；除服，二日。小功五月，给假十五日；葬，二日；除服，一日。缌麻三月，给假七日；葬及除服皆一日。周已上亲皆给程。若闻丧举哀，并三分减一。私忌给假一日，忌前之夕听还。五品已上请假出境，皆吏部奏闻。）行李之命。（凡别敕差使事务繁剧要重者，给判官二人，每判官并使及副使各给典二人；非繁剧者，判官一人、典二人，使及副使各给典一人；四品已上清望官，别给孔目官一人。凡吏部差使，各循其次。若员外郎及鸿胪、太府、司农、将作、少府、军器等监、寺丞，及押当兵马、仓库、园厨、苑囿、邑司、伎术、当作等官，皆不在差限。）簿书景迹，功赏殿最，具员皆与员外郎分而理焉。郎中一人，掌小选。凡未入仕而吏京司者，复分为九品，通谓之行署。其应选之人，以其未入九流，故谓之流外铨，亦谓之小铨。其校试铨注，与流内铨略同。（谓六品已下、九品已上子及州县佐吏。若庶人参流外选者，本州量其所堪，送尚书省。）其在吏部、兵部、考功、都省、御史台、中书、门下，是为 前行要望 ，目为 七司 ；其余则曰 后行闲司 。（谓流外转迁者始自府、寺而超授七司者，以为非次。长安中，毕构奏而革之，应入省者，先授闲司及后行，经两考，方转入七司，便为成例。）凡择流外职有三：一曰书，二曰计，三曰时务。其工书、工计者，虽时务非长，亦叙限；三事皆下，则无取焉。每经三考，听转选，量其才能而进之；不则从旧任。（其考满，有授职事官者，有授散官者。旧则郎中专知小铨，开元二十五年敕铨试讫，应留、放，皆尚书、侍郎定之。）员外郎一人，掌选院，谓之南曹。（其曹在选曹之南，故谓之南曹。）每岁，选人有解状、簿书、资历、考课，必由之以窃其实，乃上三铨，其三铨进甲则署焉。员外郎一人，掌判曹务。凡当曹之事，无巨细，皆与郎中分掌焉。应简试，如贡举之制。（旧，齐郎隶太常，则礼部简试。开二十五年，隶宗正，其太庙斋郎则十月下旬宗正申吏部，应试则帖《论语》及一大经。）
司封郎中一人，从五品上；（北齐置主爵郎中一人，隋文帝为主爵侍郎，炀帝改为主爵郎。武德初，为主爵郎中。龙朔二年改为司封大夫，咸亨元年复故。光宅元年改为司封郎中，神龙元年复故。开元二十四年，复为司封。）员外郎一人，从六品上；（隋文帝置，炀帝改为主爵承务郎。武德初，为主爵员外郎。龙朔、咸亨、光宅、神龙、开元并随曹改复。）主事二人，从九品上。司封郎中、员外郎掌邦之封爵。凡有九等：一曰王，正一品，食邑一万户。二曰郡王，从一品，食邑五千户。三曰国公，从一品，食邑三千户。四曰郡公，正二品，食邑二千户。五曰县公，从二品，食邑一千五百户。六曰县侯，从三品，食邑一千户。七曰县伯，正四品，食邑七百户。八曰县子；正五品，食邑五百户。九曰县男，从五品，食邑三百户。（五等之爵，盖始于黄帝，其《传》言： 置左、右大监，监于万国。 书尧典云： 协和万邦。 又云： 辑五瑞。 即五等诸侯所执玉也。夏、殷已上，其制难详。至周，则云 列爵惟五，分土惟三 ，始有封国大小之制。战国之时，又有杂号封君，谓商君、平原君等。秦又立二十等爵，以当军功。汉置王、侯二等，其二十等爵亦存；亦有 君 ，谓稷嗣、奉春等。后汉又有乡、亭侯之号。魏氏五等，皆以乡、亭，多假空名，不食本邑。及司马宜王诛曹爽，封舞阳侯。至晋，复五等之制。宋、齐之后，或置或废，亦不常也。隋氏始立王、公、侯已下制度，皇朝因之。然户、邑率多虚名，其言食实封者，乃得真户。旧制，户皆三丁以上一分入国。开元中定制，以三丁为限，租赋全入封家。）皇兄弟、皇子皆封国，谓之亲王。亲王之子承嫡者，为嗣王。皇太子诸子并为郡王。亲王之子承恩泽者亦封郡王，诸子封郡公。其嗣王、郡王及特封王子孙承袭者，降授国公。诸王、公、侯、伯、子、男若无嫡子及罪、疾，立嫡孙。无嫡孙，以次立嫡子同母弟；无母弟，立庶子。无庶子，立嫡孙同母弟；无母弟，立庶孙。曾、玄已下亦同此。无后者，国除。凡名山、大川及畿内县皆不得以封。至郡公，有余爵，听回授子孙。其国公皆特封焉。凡内命妇之制：贵妃、淑妃、德妃、贤妃并为夫人，皆正一品；昭仪、昭容、昭媛、充仪、充容、充嫒并为嫔，正二品；婕妤九员，正三品；美人九员，正四品；才人九员，正五品；宝林二十七员，正六品；御女二十七员，正七品；采女二十七员；正八品。（按：黄帝有四妃，帝誉亦然，帝尧因之。盖象后妃四星，其一明者为正妃，余三小者焉次妃。至舜不告而娶，不立正妃，但三妃而已，谓之三夫人。夏后氏增以三三而九，合十二人。《春秋说》云： 天子娶十二人。 即夏制也。《礼记》曰： 古者，天子立六宫、三夫人、九嫔、二十七世妇、八十一御女，以听天下之内理。 此盖以象三公、九卿之数，则殷制也。《周官》曰： 九嫔掌妇学之法。 至汉初，有夫人、美人及姬之号。武帝制婕妤、侄娥、容华、充衣，各有爵位。元帝加昭仪之号，凡十四等。光武乃有贵人、才人之号。《晋诸公赞》曰： 旧制：贵嫔、夫人比三公，假金紫；淑媛、淑仪、修容、修仪、婕妤、容华、充华为九嫔，比九卿，假银青。 后魏孝文改定内官，各有视品。宋、齐、梁、陈、北齐、后周多依古制，或有增损，事则不经。隋氏定制，则依《周官》之制，皇朝因之，为百二十一人。）皇太子良娣二员，正三品；良嫒六员，正四品；承徽十员，正五品；昭训十六员，正七品；奉仪二十四员，正九品。（《汉书》曰： 太子有妃，有良娣，有孺子，妻、妾三等。 历代因之。至宋明帝，更为太子置内职二等，有保林、良娣。齐建元中，太子宫置三内职：良娣比关内侯，保林比五等侯，才人比驸马都尉。隋初定制也，皇朝因之。）外命妇之制：皇姑封大长公主，皇姊妹封长公主，皇女封公主，皆视正一品；皇太子之女封郡主，视从一品；王之女封县主，视正二品。（《公羊传》曰： 天子将嫁女于诸侯，必使同姓诸侯主之， 故曰 公主 。《诗》曰： 何彼矣，美王姬也。虽则王姬，亦下嫁于诸侯。车服不系于其夫，下王后一等。 汉家公主所食曰邑；诸王女曰翁主，亦曰王主。后汉皇女皆封县公主，仪服同列侯；尊崇者加号为长公主，乘赤车马，与诸侯同。雨汉皆列侯尚主。自魏、晋已来，尚主皆拜驸马都尉。晋、宋已来，皇女皆封郡公主，王女皆封县主。）王母、妻为妃。一品及国公母、妻为国夫人；三品已上母、妻为郡夫人；四品、若勋官二品有封，母、妻为郡君；五品、若勋官三品有封，母、妻为县君。散官并同职事。勋官四品有封，母、妻为乡君。其母邑号皆加 太 字。各视其夫及子之品，若两有官爵者，皆从高。若内命妇一品之母为正四品郡君，二品母为从四品郡君，三品、四品母并为正五品郡君。凡妇人不因夫及子而别加邑号，夫人云 某品夫人 ，郡君为 某品郡君 ，县君、乡君亦然。（古者，诸侯之妻，邦人称之曰 夫人 ，亦曰 小君 。《春秋传》曰： 惠公元妃孟子。 则妃及夫人、郡君、县君、乡君之号皆起于此。汉高祖封萧何夫人为ガ君，景帝封王皇后母曰平原君。后汉安帝封乳母王圣为野王君，献帝封董卓母为池阳君。晋封虞潭母孙氏武昌侯太夫人，加金章、紫绶。太康元年，封羊夫人为乡君。孝武时，哀帝外祖母高安乡君进封宣城郡广德君。宋高祖母萧氏初封豫章国太夫人，妻减氏为国夫人。《晋令式》云： 郡公。侯太夫人、夫人，银印、青绶，佩水苍玉。 宋、齐之后，多用其制。至隋氏始定品格，皇朝因之。）凡庶子有五品已上官封，皆封嫡母；无嫡母，即封所生母。凡二王后夫人、职事五品已上、散官三品已上、王及国公母。妻朝参，各视其夫及子之礼。凡亲王孺人二人，视正五品；媵十人，祝正六品。嗣王、郡王及一品媵十人，视从六品；二品媵八人，视正七品；三品及国公媵六人，视从七品；四品媵四人，视正八品，五品媵三人，视从八品。降此已往皆为妾。（古者，诸侯一娶九女，其嫡者为夫人，余为侄、娣、孺人及媵，盖因此。）凡皇家五等亲及诸亲三等存亡、升降，皆立簿籍，每三年一造。除附之制，并载于宗正寺焉。司勋郎中一人，从五品上；（周官有司勋上士二人，凡有功者，司勋诏之。后周夏官有司勋上士一人，掌六勋之赏。隋文帝立司勋侍郎二人，炀帝改为司勋郎。武德初，为司勋郎中。龙朔二年改为司勋大夫，咸亨元年复故。）员外郎二人；从六品上；（隋文帝置，炀帝改为司勋承务郎，皇朝复为司勋员外郎。龙朔、咸亨、光宅、神龙并随曹改复。）主事四人，从九品上。司勋郎中、员外郎掌邦国官人之勋级。凡勋十有二等：十二转为上柱国，比正二品；（柱国，楚官也。项梁为楚上柱国，又陈婴为上柱国，又蔡赐为上柱国。至西魏之末，始置柱国，用旌戎秩。时陇西郡公李讳、广陵王元欣、赵郡公李弼、河内郡公独孤信、南阳公赵贵、常山公于谨、彭城公侯莫陈崇与周太祖为八柱国。至后周建德四年，初置上大将军、上开府仪同三司、开府仪同三司、上仪同三司、仪同三司、上柱国、柱国之秩，以赏勤劳。始以齐王宪、蜀公尉迟迥为上柱国是也。隋高祖受命，又采后周之制，置上柱国为从一品，柱国为正二品，上大将军从二品，大将军正三品，上开府仪同三司从三品，开府仪同三司正四品，上仪同三司从四品，仪同三司正五品，大都督正六品，帅都督从六品，都督正七品，总十一等，以酬勤劳。皇朝改以勋转多少为差，以酬勋秩。）十一转为柱国，比从二品；（战国时，楚有柱国昭阳，楚、汉之际，共敖为柱国也。）十转为上护军，比正三品；九转为护军，比从三品；（秦有护军都尉。汉高祖以陈平为护军中尉，尽护诸将。文帝时，韩安国为护军将军。平帝元始元年，更名护军都尉为护军。魏武帝以牵招为中护军将军。晋中护军将军、护军将军等并银章、青绶，武冠，绛朝服，品第四。宋、齐、梁、陈并有护军将军、中护军之职。梁武庐江置镇蛮护军，武陵置安远护军。皇朝采之，为勋官品职。）八转为上轻车都尉，比正四品；七转为轻车都尉，比从四品：（汉武帝以公孙贺为轻车将军。汉又有轻车校尉。梁、陈、后魏、北齐、隋皆有轻车将军。）六转为上骑都尉，比正五品；五转为骑都尉，比从五品；（汉武帝置骑都尉。《汉书》云： 拜李陵为骑都尉。 更始时，谣曰： 烂羊胃，骑都尉。 晋、宋、齐、梁、陈、隋并有其名。）四转为骁骑尉，比正六品；三转为飞骑尉，比从六品；二转为云骑尉，比正七品；一转为武骑尉，比从七品。（隋文帝置骁骑、飞骑、云骑、武骑尉，为文散阶，皇朝采为勋品。）凡有功效之人合授勋官者，皆委之覆定，然后奏拟。（凡征、镇勋未授身亡者，其勋依例加授。其余泛勋未授身亡者，不在叙限。）
考功郎中一人，从五品上；（《汉官仪》： 曹郎二人，掌天下岁尽集课。 魏尚书郎曹有考功郎中一人。宋、齐并置功论郎中，梁有秩论侍郎，并考功郎中之任也。北齐有考功郎中。隋文帝置考功侍郎，炀帝改为考功郎，皇朝改为考功郎中。龙朔二年改为司绩大夫，咸亨元年复故。）员外郎一人，从六品上；（隋文帝置，炀帝改为承务郎，皇朝复为员外郎。龙朔二年改为司绩员外郎，咸亨元年复故。）主事三人，从九品上。考功郎中、员外郎之职，掌内外文武官吏之考课。凡应考之官，皆具录当年功过、行能，本司及本州长官对众读，议其优劣，定为九等考第，各于其所由司准额校定，然后送省。内外文武官，量远近，以程限之有差。（京师百僚，九月三十日已前校定，十月一日送省。外官去京一千五百里内，八月三十日；三千里内，七月三十日；五千里内，五月三十日；七千里内，三月三十；万里内，正月三十日已前校定。）其外官附朝集使送簿至省。（凡流内、流外官考前厘务不满二百日者，不考。）每年别敕定京官位望高者二人，其一人校京官考，一人校外官考。又定给事中、中书舍人各一人，其一人监京官考，一人监外官考。郎中判京官考，员外郎判外官考。其检覆同者，皆以功过上使。京官则集应考之人对读注定，外官对朝集使注定讫，各以奏闻。其亲王及中书门下与京官三品已上、外官五大都督，并以功过状奏，听裁。凡考课之法有四善：一曰德义有闻，二曰清慎明著，三曰公平可称，四曰恪勤匪懈。善状之外，有二十七最：一曰献替可否，拾遗补阙，为近侍之最；二曰铨衡人物，擢尽才良，为选司之最；三曰扬清激浊，褒贬必当，为考校之最；四曰礼制仪式，动合经典，为礼官之最；五曰音律克谐，不失节奏，为乐官之最；六曰决断不滞，与夺合理，为判事之最；七曰部统有方，警守无失，为宿卫之最；八曰兵士调习，戎装充备，为督领之最；九曰推鞫得情，处断平允，为法官之最；十曰雠校精审，明于刊定，为校正之最；十一曰承旨敷奏，吐纳明敏，为宣纳之最；十二曰训导有方，生徒充业，为学官之最；十三曰赏罚严明，攻战必胜，为将帅之最；十四曰礼义兴行，肃清所部，为政教之最；十五曰详录典正，词理兼举，为文史之最；十六曰访察精审，弹举必当，为纠正之最；十七曰明于勘覆，稽失无隐，为句检之最；十八曰职事修理，供承强济，为监掌之最；十九曰功课皆充，丁匠无怨，为役使之最；二十曰耕耨以时，收获剩课，为屯官之最；二十一曰谨于盖藏，明于出纳，为仓库之最；二十二曰推步盈虚，究理精密，为历官之最；二十三曰占候医卜，效验居多，为方术之最；二十四讥察有方，行旅无壅，为关津之最；二十五曰市ㄩ不扰，奸滥不行，为市肆之最；二十六曰牧养肥硕，蕃息孳多，为牧官之最；二十七曰边境肃清，城隍修理，为镇防之最。一最已上有四善为上上；一最已上有三善，或无最而有四善为上中；一最已上有二善；或无最而有三善马上下；一最已上有一善，或无最而有二善为中上；一最已上，或无最而有一善为中中；职事粗理，善最弗闻为中下；爱憎任情，处断乖理为下上；背公向私，职务废阙为下中；居官谄诈，贪浊有状为下下。若于善最之外别可嘉尚，及罪虽戍殿、情状可矜，虽不成殿而情状可责者，省校之日，皆听考官临时量定。（诸官人犯罪负殿者，计赎铜一斤为一负，公罪倍之。十负为一殿。当上上考者，虽有殿不降，此谓非私罪。自上中已下，率一殿降一等。即公座殿失应降，若当年劳剧有异于常者，听减一殿。）内外官从见在任改为别官者，其年考从后任申校。（其别敕赐考，限当年附校。如不及当年，及当年无考，于以次有考年限。）百司量其闲剧，诸州据其上下，进考之人皆有定限。苟无其功，不要充数；功过于限，亦听量进。（诸食禄之官，考在中上已上，每进一等，加禄一季；中下已下，每退一等，夺禄一季。若私罪下中已下，公罪下下，并解见任，夺当年禄，追告身；周年，听依本品叙。）其流外官，本司量其行能、功过，立四等考第而勉进之。（清谨勤公，勘当明审为上；居官不怠，执事无私为中；不勤其职，数有愆犯为下；背公向私，贪浊有状为下下。每年对定，具簿上省。其考下下者，解所任。）凡亲、勋、翊卫皆有考第。考第之中，略有三等。（专勤谨慎，宿卫如法，便习弓马者为上；番期不违，职掌无失，虽解弓马，非是灼然者为中；违番不上，数有犯失，好请私假，不习弓马者为下。）诸卫主帅，如三卫之考。（凡统领有方。部伍整肃，清平谨恪，武艺可称者为上；居官无犯，统领得济，虽有武艺，不是优长者为中；在公不勤，数有愆失，至于武用，复无可纪者为下。）其监门校尉、直长，如帅之考。（正色当官，明于按察，监当之处，能肃察奸非者为上；居官不怠，检校无失，至于监察，未是灼然者为中；不勤其职，数有愆违，检校之所，事多疏漏者为下。）其谧议之法，古之通典，皆审其事，以为不刊。（诸职事官三品已上、散官二品已上身亡者，其佐史绿行状申考功，考功责历任勘校，下太常寺拟缢讫，覆申考功，于都堂集省内官议定，然后奏闻。赠官同职事。无爵者称 子 。若蕴德丘园，声实明著，虽无官爵，亦奏赐谧曰 先生 。）员外郎掌天下贡举之职。（开元二十四年，敕以为权轻，专令礼部侍郎一人贡举。然以旧职故，复叙于此云。）凡诸州每岁贡人，其类有六：一曰秀才，二曰明经，三曰进士，四曰明法，五曰书，六曰。其弘文、崇文生各依所习业随明经、进士例。其秀才试方略策五条，文、理俱高者为上上，文高理平、理高文平者为上中，文、理俱平者为上下，文、理粗通为中上，文劣理滞为不第。（此条取人稍峻，自贞观后遂绝。）其明经各试所习业，文、注精熟，辨明义理，然后为通。正经有九：《礼记》、《左传》为大经，《毛诗》、《周礼》，《仪礼》为中经，《周易》、《尚书》、《公羊》、《谷梁》为小经。通二经者，一大一小，若两中经；通三经者，大、小、中各一；通五经者，大经并通。其《孝经》、《论语》并须兼习。（诸明经试两经，进士一经，每经十帖。《孝经》二帖，《论语》八帖。每些三言。通六已上，然后试策：《周礼》、《左氏》、《礼记》各四条，余经各三条，《孝经》、《论语》共三条、皆绿经文及注意为问。其答者须辨明义理，然后为通。通十为上上，通八为上中，通七为上下，通六为中上。其通三经者，全通为上上，通十为上中，通九为上下，通八为中上，通七圣经通五为不第。）其进士帖一小经及《老子》，（皆经、注兼帖。）试杂文两首，策时务五条，文须洞识文律，策须义理惬当者为通。（若事义有滞、词句不偷者为不。其经、策全通为甲，策通四、帖通六已上为乙，已下为不第。）其明法试律、令各一部，识达义理、问无疑滞者为通。（粗知纲例、未究指归者为不。所试律、令，每部试十帖。策试十条：律七条，令三条。全通者为甲，通八已上为乙，已下为不第。）其明书则说文六帖，《字林》四帖。（诸试书学生帖试通讫，先口试，不限条数，疑则问之，并通，然后试策。）其明则《九章》三帖，《海岛》、《孙子》、《五曹》、《张丘建》、《夏侯阳》、《周髀》、《五经》等七部各一帖。其《缀术》六帖，《缉古》四帖。（录大义本条为问。答者明数造术，辨明术理，然后为通。记遗三等数，读令精熟，试十得九为第。其试《缀术》、《辑古》者，《缀术》七条，《缉古》三条。诸及第人并录奏，仍关送吏部。书、于从九品下叙排。）弘、崇生虽同明经、进士，以其资荫全高，试亦不拘常例。（弘、崇生习一大经、一小经者，两中经者，习《史记》者，《汉书》者，《东观汉记》者，《三国志》者，皆须读文精熟，言音典正。策试十道，取粗解注义，经通六，史通三。其试时务策者，须识文体，不失问目意，试五得三。皆兼帖《孝经》、《论语》共十条。）应简齐郎，准贡举例贴试。（太常解申礼部勘责，十月内送考功，帖《论语》及一大经，及第者，奏闻。）国子监大成二十员，取贡举及第人聪明灼然者，试日诵千言，并口试，仍策所习业，十条通七，然后补充，各授官，依色令于学内习业，以通四经为通。（其禄俸、赐会准非伎术直例给。业成者于吏部简试，《孝经》、《论语》共试八条，余经各试八条，间日一试灼然明练精熟为通。口试十通九、策试十通七为第。所加经者，《礼记》、《左传》、《毛诗》、《周礼》各加两阶，余经各加一阶。及第者放选，优与处分；如不及第，依旧任。每三年一简。九年业不成者，解退，依常选例。业未成、年未满者，不得别选及充余使。若经事故，应叙日，还令覆上。其先及第人欲加经、及官人请试经者亦准此。）
