太子家令寺
家令一人丞二人主簿一人录事一人府十人史二十人亭长四人掌固六人
食官署
令一人丞二人府二人史四人掌膳十二人供膳四百人奉觯三十人掌固四人
典仓署
令一人丞二人府三人史五人掌固四人园丞二人史二人典事六人
司藏署
令一人丞二人府三人史五人典事四人掌固四人
太子率更寺
令一人丞一人主簿一人录事一人府三人史四人伶官师二人漏刻博士二人掌漏六人漏童六十人典鼓二十四人亭长四人掌固四人
太子仆寺
仆一人丞一人主簿一人录事一人府三人史五人亭长四人掌固四人
厩牧署
令一人丞二人府三人史五人典乘四人典事六人牧长四人翼驭十五人驾士三十人兽医二十人掌固四人
太子家令寺：家令一人，从四品上；(秦、汉詹事属官有太子家令、丞。张晏云： 太子称家，故曰家令。 又《茂陵中书》： 太子家令，秩八百石。 后汉太子少傅属官有太子家令，秩一千石，主仓谷、饮食，又领食官令、丞。魏因之。晋家令品第五，铜印、墨绶，进贤两梁冠，绛朝服，比司农、少府。晋太康八年，诏曰： 太子家令、率更令、仆，东宫之达官也，宜进品第五，与中庶子、二率同。 宋太子家令主内茵蓐、床几诸供中之物，又知官奴婢月用钱、内库米盐、车牛、刑狱。齐因之。自宋、齐已来，清流者不为之。梁天监六年，武帝以三卿陵替，乃诏革选，家令视通直常侍，率更，仆视黄门。陈因之。后魏太子三卿从三品上，太和二十二年降为从四品上。北齐詹事领家令，有丞、功曹、主簿，领食官、典仓、司藏等三署令、丞，又领内坊令、丞。隋家令寺掌刑法、食膳、仓库等事，领食官、典仓、司藏三署令、丞。炀帝改为司府令，皇朝复为家令。龙朔二年改为宫府寺大夫，咸亨元年复旧。)丞二人，从七品上；(汉家令有丞。后汉、魏无闻。《宋书》云： 家令丞一人，晋代置。 宋、齐因之。梁、陈家令丞一人；位不登十八班者别为七班，家令丞七班。后魏太和二十二年，太子三卿丞第九品下。北齐家令丞一人。隋家令丞二人，皇朝因之。龙朔二年改为宫府丞，咸亨元年复旧。)主簿一人，正九品下。(晋家令置主簿，宋、齐因之。《齐职仪》： 家令主簿一人，四品勋位，掌总署诸曹事。 梁、陈、后魏无闻。北齐家令有主簿员。隋家令主簿一人，皇朝因之。)家令之职，掌皇太子之饮膳、仓储、库藏之政令，总食官、典仓、司藏三署之官属。凡皇太子备礼出入，则乘轺车，具威仪，先诸臣以导引。若祭祀、宾客，则供酒食，以为献主。若进献、赐与，则奉金玉、货币，而以法式赞之。凡宫坊府署廨宇及床几、茵蓐席、器物不供于将作、少府者，皆供之。丞掌判寺事。凡食官、典仓、司藏之出纳，籍其名数，以时刺于詹事。凡庄宅、田园，必审其顷亩，分其疆界，置于籍书；若租税，随其良瘠而为收敛之数，以时入之，禁其逋违者。若宫、朝、坊、府有土木营缮，则下于司藏，命典事以受之。主簿掌印及勾检稽失。凡寺、署之出入财物，役使工徒，则刺詹事，上于尚书；有所隐漏，言于司直；事若重者，举咨家令，以启闻。
食官署：令一人，从八品下；(汉詹事属官有食官令、长、丞。后汉太子少傅属官有太子食官令一人，秩六百石，主饮食。晋太子食官令职如太官令。宋中庶子属官有食官今，齐詹事属官有太子食官令。《齐职仪》： 食官令一人，三品勋位，掌厨膳之事。 梁庶子有食官局，陈因之。后魏太子食官令五品上。北齐食官令、丞又别领器局、酒局二丞。隋家令寺统食官令、丞，皇朝因之。)丞二人，从九品下。(两汉食官皆有丞，魏、晋、宋无闻。齐建元中，置食官丞四人。《梁选簿》有东宫食官丞，为三品蕴位。后魏、北齐太子食官丞一人。隋食官丞二人，皇朝因之。)食官令掌饮膳之事；丞为之贰。凡为酒醴，必辨其麹蘖、黍秫、粳稻之宜，陶器、水火之用，以成乎沉浮、清浊之良；凡为膳羞，必辨其牲牢、禽兽之名物，割烹、煎和之制度，以协乎五味、五香之正，然后可以供其享献焉。凡四时之令节，供进及设食，得专营造，不用启闻。其六品已下官于家令厨食者，元正、冬至、寒食亦供焉。左、右厢牙前坐日，职事官三品以上供十盘；宫臣六参日二十五盘；其食有余，赐左·右春坊供奉官、詹事司直。若非坐日，供三盘。丞判署事。
典仓署：令一人，从八品下；(后汉太子少傅属官有太子仓令一人，秩六百石，主仓谷。魏、晋已下无闻。后魏有太子仓令，第五品中。北齐家令寺领典仓署令、丞，典仓署又别领园丞。隋家令寺统典仓令、丞，皇朝因之。)丞二人，从九品下。(隋典仓丞二人，皇朝因之。)典仓署令掌九谷入藏之数，及醯醢、庶羞、器皿、灯烛之事，举其名数，而司其出纳；丞为之贰。凡诸园圃树艺者，皆受令焉。每月籍其出纳之数，以上于寺，岁终则申詹事府。凡户奴婢及番户、杂户皆给其资粮及春、冬衣服等，数如司农给付之法；若本司用不足者，则官给。丞判署事。
司藏署：令一人，从八品下；(晋家令有主物吏四人。梁庶子属官有锡库局丞；又有东宫卫库丞，为三品勋位。北齐家令寺领司藏署令、丞，司藏又别领仗库、典作二局丞。隋家令寺统司藏署令、丞，皇朝因之。)丞二人，从九品下。(隋有司藏丞二人，皇朝因之。)司藏令掌库藏财货出纳、营缮之法式。凡诸司应纳财物者，皆受而藏之；应出给者，则监而付之。其财物之出于库藏，无众寡，皆具其给赐之名数，每月上寺，岁终则以货币出入之数会之。丞判署事。
太子率更寺：令一人，从四品上；(汉詹事府属官有太子率更令、丞。后溪太子少傅属官有太子率更令，秩千石，主庶子、舍人更直，职似光禄勋。魏因之。晋詹事属官有太子率更令一人，铜印、墨绶，进贤两梁冠，绛朝服；掌宫殿门户之禁，郎将屯卫之士；局拟光禄勋、卫尉。太康八年，进品第五。宋、齐因之。梁率更令视黄门，陈因之。后魏太和二十二年为从四品上。北齐詹事率更令有丞、功曹、主簿，领中盾署令、丞各一人，掌周卫禁防，漏刻钟鼓。隋率更寺令一人，皇朝因之。龙朔二年改为司更大夫，咸亨元年复旧。)丞一人，从七品上；(后汉率更丞一人，秩四百石。魏、晋、陈、齐、梁、陈皆一人。后魏太子三卿丞第九品下。北齐、隋皆一人，皇朝因之。)主簿一人，正九品下。(晋率更令置主簿一人，宋代无闻。《齐职仪》： 太子率更令主簿，四品勋位。 梁、陈、后魏无闻。北齐、隋太子率更寺主簿一人，皇朝因之。)率更令之职，掌宗族次序，礼乐、刑罚及漏刻之政令。凡皇太子释奠于先圣先师，讲学齿胄，皆总其仪注，而为之导引。若皇太子备礼出入，则乘轺车，位亚家令焉。
凡张乐，轩县之制：镈钟之虡三，编钟之虡三，编磬之虡三，凡九虡。每位各建鼓凡三人，柷敔二人；钟、磬，虡各一人。每编钟下笙、竽、笛、虡、埙各一人。每编磬下歌二人，琴、瑟、筝、筑各一人。文、武二舞各六佾。其虡、虡皆金三博山，饰以崇牙、流苏、树羽。其乐器应漆者，皆朱漆之：铙鼓、节鼓朱漆画，加五彩重盖；大鼓、小鼓及余鼓吹并朱漆，羽葆鼓饰以羽葆。长鸣、中鸣、大·小横吹五彩衣幡，绯掌，画蹲豹五彩脚；大角幡亦如之。其大鼓、长鸣、大横吹、节鼓及横吹后笛、箫、筚篥、笳等工人皆服绯地苣文袍、裤及帽。金钲、扛鼓皆加六角紫伞。小鼓、中鸣等，小横吹及铙，及横吹后笛、箫、筚篥、笳等工人皆服青地苣文袍、裤及帽。铙鼓及箫、笳工人服并武弁、朱构衣、革带。大角工人平巾帻、绯衫、白布大口裤。
凡钟、鼓新成，并以羊、豕各一衅之。若皇太子亲戎，则以猳、豚以衅鼓。
教乐，淫声、过声、凶声、慢声皆禁之。
凡漏刻，令博士以教之；掌漏以典之；漏童司刻，分时以唱之。昼夜之刻百：冬至则昼四十，夜六十；夏至则昼六十，夜四十；春、秋分则昼、夜五十。
凡诸坊、寺、府之有犯者，令其主司定罪，庶人杖已下决之，官吏杖已下皆送于大理。若皇太子未立及未即东宫，其宫、坊、寺、府之犯罪者，皆断于大理。
丞掌判礼乐、刑狱之事。凡官臣有犯理于率更者，皆亲问之，乃断其罪，而上于詹事。主簿掌印及勾检稽失。凡宗族不序，礼仪不节，音律不谐，漏刻不审，刑名不法，皆举而正之。若所司决囚，与其丞同监之。
太子仆寺：仆一人，从四品上；(汉詹事属官有太子仆、长、丞。后汉太子少傅属官有太子仆一人，秩千石，主车马，职如太仆。太子五日一朝；非入朝日，遣仆及中允朝朝入，请问起居。魏因之。晋詹事属官有太子仆，铜印、墨绶，进贤两梁冠，绛朝服；主舆马、亲族，局拟太仆、宗正；太康八年，进品第五。宋、齐品秩·冠服同家令寺；从驾乘安车，次家令。梁太子仆视黄门，陈因之。后魏品同家令。北齐詹事领太子仆；仆寺置丞、功曹、主簿，领厩牧署令、丞，又别有车舆局丞。隋仆寺仆一人，掌宗族亲疏，车舆骑乘；领厩牧署令、丞。皇朝因之。龙朔二年改为驭仆大夫，咸亨元年复旧。)丞一人，从七品上；(梁太子仆有丞，陈因之。后魏太子三卿丞第九品下。北齐、隋太子仆丞一人，皇朝因之。)主簿一人，正九品下。(晋太子仆置主簿，宋无闻。《齐职仪》： 太子仆主簿，四品勋位。 梁、陈、后魏无闻。北齐、隋有太子仆主簿一人，皇朝因之。)太子仆之职，掌车舆、骑乘、仪仗之政令及丧葬之礼物，辨其次叙与其出入，而供给之。
皇太子之车辂三，一曰金辂，二曰轺车，三曰四望车。金辂：赤质，金饰诸末，重较箱，画苣文鸟兽，黄屋，伏鹿轼，龙辀，金凤一在轼；前设障尘，朱盖黄裹；画轮朱牙；左建旗九旒，右载闟戟；旗首金龙头，衔结绶及铃绥；驾赤骝四；八銮在衡，二铃在轼；金鍐方釳，翟尾五焦；镂锡，鞶缨九就；从祀享、正·冬大朝、纳妃则供之。轺车：金饰诸末；紫油通幰，紫油纁朱里；驾一马；五日常朝及朝飨宫臣出入行道则供之。四望车：金饰诸末；紫油通幰，紫油薰朱里；朱丝络网；驾一马；吊临则供之。凡皇太子备礼而出，则率厩牧令进辂，仆亲驭焉。
丞掌判寺事。凡车舆、仪仗有亏阙，则移于主司，以修补之。凡马及杂畜之料应供于外司者，每岁季夏，上于詹事。刍粟贮掌于厩所者，以时出入之，而节其数。主簿掌印及勾检稽失。凡厩牧之畜养，车骑之驾驭，仪仗之付受，丧葬之供给，各有其程，违则纠正之。
厩牧署：令一人，从八品下；(汉詹事属官有太子厩长、丞。后汉太子少傅属官有太子厩长一人，秩四百石，主车马。魏、晋因之。《齐职仪》云： 东宫属官有内厩局、外厩局。 梁、陈因之。后魏有太子厩长，从九品上。隋太子仆寺统厩牧署令、丞，皇朝因之。)丞二人，从九品下。(汉有太子厩丞，自后阙文。齐置太子内厩、外厩丞各一人，粱、陈因之。北齐有太子厩牧署丞、车舆局丞。隋太子仆寺统厩牧丞二人，皇朝因之。)厩牧署令、丞掌车马、闲厩、牧畜之事。凡皇太子将备礼而出，则率典乘先期调习辂马，率驾士驾驭车乘。及出，则进辂或轺车于西合门外，南向以候皇太子之升。礼毕，皇太子降辂，则自西閤之外以辂及轺归于署。其陇右群牧隶于东宫者，皆受其政令焉。
