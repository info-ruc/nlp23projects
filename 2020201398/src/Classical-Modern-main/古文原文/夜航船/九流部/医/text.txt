《神农经·上药养命》谓五石之炼形，五芝之延年也。《中药养性》谓合欢之蠲忿，萱草之忘忧也。《下药治病》谓大黄之除实，当归之止痛也。
<strong>君臣佐使</strong>
凡药有上中下之三品，凡合药宜用一君、二臣、三佐、四使，此方家之大经也。必辨其五味。三性、七情，然后为和剂之节。五味谓咸、酸、甘、苦、辛。酸为肝，咸为肾，甘为脾，苦为心，辛为肺，此五味之属五脏也。三性谓寒、湿、热。七情有相刑，有相须者，有相使者，有相畏者，有相恶者，有相杀者，其用又有使焉。汤丸酒散，视其病之深浅所在而服之。
<strong>砭石</strong>
梁金元起欲上《素问》，访以砭石，王僧孺曰： 吉人常以石为针，不用铁；季世无佳石，故以铁代石。 
<strong>病有六不治</strong>
骄恣不论于理，一不治也；轻身重财，二不治也；衣食不能适，三不治也；阴阳并藏气不定，四不治也；形羸不能服药，五不治也，信巫而不信医，六不治也。
<strong>兄弟行医</strong>
魏文侯问扁鹊曰： 子昆弟三人，孰最善为医？ 对曰： 长兄病视神，未有形而除之，故名不出于家。仲兄治病，其在毫毛，故名不出于闾。若扁鹊者，镵血脉，投毒药，副肌肤，故名闻于诸侯。 文侯曰： 善！ 
<strong>见垣一方</strong>
扁鹊少时遇长桑君，出怀中药，饮以上池之水，三十日，视见垣一方人。以此视病，尽见五脏症结，特以诊视为名耳。见垣一方，犹言隔墙见彼方之人也。
<strong>病在骨髓</strong>
扁鹊适齐，桓侯客之。入见，曰： 君有疾在腠理，不治将深。 侯曰： 寡人无疾。 后五日复见，曰： 君之疾在血脉矣。 侯曰： 无疾。 后五日复见，曰： 君之疾在肠胃矣。 候曰： 无疾。 后五日复见，望见桓侯，却走曰： 君之疾已在骨髓，此汤熨、针石、酒醪之所不及也。 数日后，侯病剧，召扁鹊，鹊已逃去。侯遂死。
<strong>扁鹊被刺</strong>
扁鹊名闻天下。过邯郸，闻贵妇人，即为带下医；过洛阳，闻周人爱老人，即为耳目痹医；来入咸阳，闻秦人爱小儿，即为小儿医；随俗为变。秦太医令李（酉益），自知伎不如扁鹊，使人刺杀之。
<strong>病入膏肓</strong>
晋侯求医于秦，秦伯使医缓治之。未至。公梦二竖子曰： 彼良医也，惧伤我，焉逃之？ 其一曰： 居肓之上、膏之下，将若我何？ 医至，曰： 疾不可为也。在肓之上、膏之下，攻之不可达，针之不可及，药不至焉。 公曰： 良医也！ 厚礼而归之。
<strong>姚剂三解</strong>
后周姚僧坦善医。伊娄自腰至脐，似有三缚。僧坦处三剂，初服，上缚即解；次服，中缚即解；又服，三缚悉除。
<strong>太仓公</strong>
姓淳于，名意；为人治病，立决死生，多奇中，用药若神。
<strong>东垣十书</strong>
《李杲传》：易州张元素之秘业，士大夫非危急之疾，不敢谒，时以神医目之。所着有《东垣十书》。
<strong>刮骨疗毒</strong>
华佗疾在肠胃不能散者，饮以药酒，割腹湔洗积滞，傅神膏合之，立愈。如割关侯臂而去毒，针曹操头风而去风是也。
<strong>医国手</strong>
《国语》：晋平公有疾，秦伯使人视之，赵文子曰： 医及国家乎？ 对曰： 上医医国，其次救人，固医职也。 
<strong>杏林</strong>
《庐山记》：董奉每治人病，病愈，令种杏一株，遂成林。奉后成仙，上升。
<strong>徙痈</strong>
薛伯宗善徙痈疽。公孙泰患背疽，伯宗为气封之，徙置斋前柳树上。明日疽消，而树起一瘤如拳大。稍稍长二十余日，瘤大溃烂，出黄赤汁斗许，树为委损矣。
<strong>橘井</strong>
晋苏耽种橘凿井，以疗人疾。时病疫者，令食橘叶，饮井水，即愈。世号橘井。
<strong>肘后方</strong>
葛洪抄《金匮方》百卷，《肘后要急方》四卷。
<strong>千金方</strong>
孙真人愈龙疾，授以《龙宫秘方》一卷，治病神验，后集为《千金方》传世。
<strong>照病镜</strong>
叶法善有铁镜，鉴物如水。人有疾以镜照之，尽见脏腑中所滞之物，然后以药治之，疾即愈。
<strong>医称郎中</strong>
郎中知五府六部事，医人知五脏六腑事，故医人亦称郎中。北人因郎中而遂称大夫。
<strong>鄿水名医</strong>
庞安常，宋神哲间驰名京邸，于书无所不读，而尤精于伤寒，妙得长沙遗旨。性豪俊，每应人延请，必驾四舟，一声伎，一厨传，一宾客，一杂色工艺之人，日费不赀。
<strong>俞拊</strong>
始为医，割皮肌湔涤脏腑；后仓公解颅，卢医剖心，华佗祖之。黄帝始制针灸，神农始命僦贷，季岐伯师也，理色脉，巫彭始制丸药。伊尹始制煎药，秦和战国人，始制药方。
<strong>医谏</strong>
高鏊，正德时为太医院医士。上将南巡，鏊以医谏。上怒曰： 鏊我家官，亦附外官梗朕耶？ 命杖之百而戍乌撒。肃宗改元，召还复职。时有星官杨源，亦以占候谏死戍所。
<strong>伏羲氏赞</strong>
茫茫上古，世及庖牺。始画八卦，爰分四时，究病之源，以类而推，神农之降，得而因之。
<strong>神农氏赞</strong>
仰惟神农，植艺五谷，斯民有生，以化以育，虑及夭伤，复尝草木，民到于今，悉沾其福。
<strong>黄帝轩辕氏赞</strong>
伟哉黄帝，圣德天授，岐伯俞拊，以左以右，导养精微，日穷日究，利及生民，勿替于后。
<strong>岐伯全元起赞</strong>
天师岐伯，善答轩辕，制立《素问》，始显医源。
<strong>雷公名斆赞</strong>
太乙雷公，医药之宗，炙煿炮制，千古无穷。
<strong>秦越人扁鹊赞</strong>
秦神扁鹊，精研医药，编集《难经》，古今钦若。
<strong>淳于意赞</strong>
汉淳于意，时遇文帝，封赠仓公，名传万世。
<strong>张仲景机赞</strong>
汉张仲景，伤寒论证，表里实虚，载名亚圣。
<strong>华佗赞</strong>
魏有华佗，设立疮科，刮骨疗疾，神效良多。
<strong>太医王叔和赞</strong>
晋王叔和，方脉之科，撰成要诀。普济沉痾。
<strong>皇甫士安谧赞</strong>
皇甫士安，治法千般，经言甲乙，造化实难。
<strong>葛稚川洪赞</strong>
隐居罗浮，优游养导，世号仙翁，方传《肘后》。
<strong>孙思邈赞</strong>
唐孙真人，方药绝伦，扶危拯弱，应效如神。
<strong>韦慈藏讯赞</strong>
大唐药王，德号慈藏，老师韦讯，万古名扬。
