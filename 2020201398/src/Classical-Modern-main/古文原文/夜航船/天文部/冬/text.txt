<strong>十月朝</strong>
宋制，十月朔拜暮，有司进暖炭，民间作暖炉会。
<strong>亚岁</strong>
魏晋冬至日，受万国百僚称贺，少杀其仪，亚于岁朝，故曰亚岁。
<strong>日长一线</strong>
魏晋宫中女工刺绣，以线揆日长短，冬至后比常添一线之功，故曰日长一线。
<strong>冬至数九</strong>
一九和二九，相唤不出手。三九二十七，笆头吹觱篥。四九三十六，夜眠如露宿。五九四十五，太阳开门户。六九五十四，笆头抽嫩刺。七九六十三，破絮担头担。八九七十二，黄狗相阳地。九九八十一，犁耙一齐出。
<strong>嘉平节</strong>
秦人以十二月为嘉平节，民间以酒果馈遗，谓之节礼。
<strong>腊八粥</strong>
宋制。十二月八日浴佛，送七宝五味粥，谓之腊八粥。
<strong>傩神逐疫</strong>
颛顼氏有三子亡而为疫鬼，一居江中为疟鬼，一居山谷为魍魉，一匿人家室隅中惊小儿。于是除夕制为傩神，赤帻玄衣朱裳，蒙以熊皮，执戈持盾以逐之，其祟乃绝。
<strong>土牛</strong>
周公制土牛，以纳音设色，出城外丑地送寒。今于立春日前迎春，设太岁土牛像，以送寒气。
<strong>神荼郁垒</strong>
黄帝时，有兄弟二人，名神荼、郁垒，能执鬼除疫。后世祀以为神。
<strong>爆竹</strong>
上古西方深山中有恶鬼，长丈余，名山魈，人犯之即病寒热，畏爆竹声。除夕，人以竹烧火中，毕剥有声，则惊走。今人代以火炮。
<strong>籸盆</strong>
除夕，各家于街心烧火，杂以爆竹，谓之籸（音松）盆。视其火色明暗，以卜来岁祲祥。
<strong>商陆火</strong>
裴度除夕围炉守岁叹老，迨晓不寐，炉中商陆火凡数添之。
<strong>祭诗文</strong>
贾岛常于岁除，取一年所作诗文，以酒脯祭之，曰： 劳吾精神，以此补之。 
<strong>火炬照田</strong>
吴中村落，除夕燃火炬，缚长竿杪以照田，烂然盈野，以祈来岁之熟。
<strong>卖痴呆</strong>
吴俗分岁罢，小儿绕街呼叫： 卖汝痴，卖汝呆，谁来买？ 
<strong>火山</strong>
隋炀帝于除夜设火山数十座，用沉香木根，每一山焚沉香数车，火光暗则以甲煎沃之，焰起数丈，香闻十数里，尝一夜用沉香二百余乘，甲煎二百余石。
