露【露一名天乳，一名天酒】雾
冰
<strong>花露</strong>
杨太真每宿酒初消，多苦肺热。凌晨，至后苑，傍花口吸、花露以润肺。
<strong>仙人掌露</strong>
汉武帝建柏梁台，高五十丈，以铜柱置仙人掌，擎玉盘，以承云表之露，和玉屑服之，以求仙也。
<strong>露</strong>
夜气着物为露。《玉篇》曰： 天之津液，下所润万物也。 
<strong>雾</strong>
地气上，天不应也。《元命苞》曰： 阴阳乱为雾，气蒙冒覆地之物。 
<strong>冰</strong>
冬水所结
天寒地冻，则水凝结而坚也。
<strong>甘露</strong>
梁诏，贵县人，以孝名，有甘露着松树上。后为广东提刑干官。苏轼询知状，为署其斋曰 甘露 ，林曰 瑞松 ，其读书处曰 熏风 。
<strong>作十里雾</strong>
神农氏世衰，诸侯相侵伐，炎帝榆罔，弗能征。轩辕修德治兵，以征不享。与蚩尤战于涿鹿，蚩尤作雾十里，以迷轩辕，乃以指南车擒杀之。
<strong>伐冰之家</strong>
卿大夫以上丧祭，用冰者也。
<strong>冰人冰泮</strong>
晋令狐策梦立冰上，与冰下人语。索占之，曰： 为阳语阴，媒介事也。当为人作媒，冰泮成婚。 后太守田豹，为子求张嘉贞女，使策为媒，果于仲春成婚。故今称媒人亦曰 冰人 。《诗经》曰： 迨其冰泮。 
<strong>冰生于水</strong>
《荀子》： 冰生于水而寒于水。 比后进之过于先生也。
<strong>冰山</strong>
唐杨国忠为右相，或劝陕郡进士张彖谒国忠，曰： 见之，富贵立可图。 彖曰： 君辈倚杨右相若泰山，吾以为冰山耳。若皎日既出，君辈得无失所恃乎？ 遂隐居嵩山。
<strong>冰柱</strong>
明正德十年，文安县一日河水忽僵立，风色甚寒，冻结为柱，高围俱五丈，中空而旁穴。数日，流贼过县，乡民走入穴中避之，赖以保全者，何啻百万！
