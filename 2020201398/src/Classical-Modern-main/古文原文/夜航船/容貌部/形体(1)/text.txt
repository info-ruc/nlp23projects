<strong>圣贤异相</strong>
尧眉八彩。舜目重瞳。文王四乳。苍颉四目，禹耳三漏，是谓大通，兴利除害，决江疏河。
<strong>四十九表</strong>
仲尼生而具四十九表：反首，洼面，月角，日准，河目，海口，牛唇，昌颜，均赜，辅喉，骈齿、龙形，龟脊，虎掌，骈胁，参膺，圩项，山脐，林胔，翼臂、窐头，隆鼻，阜脥，堤眉，地足，谷窍，雷声，泽腹，面如蒙倛，两目方相也，手垂过膝，眉有十二彩，目有二十四理，立如凤峙，坐如龙蹲，手握天文，足履度字，望之如仆，就之如升，修上趋下，末偻后耳，视若营四海，耳垂珠庭，其颈似尧，其颡似舜，其肩类子产，自腰以下不及禹三寸，胸有文曰 制作定世符 ，身长九尺六寸，腰六十围。（见《祖庭广记》。）
老子有七十二相，八十一好。（见《法轮经》。）
如来有三十二相。（见《般若经》。）
<strong>昭烈异相</strong>
蜀先主长七尺五寸，目顾见耳，臂垂过膝。
<strong>碧眼</strong>
孙权幼时眼碧色，号碧眼小儿。
<strong>猿臂</strong>
汉李广猿臂善射。
<strong>独眼龙</strong>
李克用一目眇，时号 独眼龙 。
<strong>胆大如斗</strong>
姜维死后剖腹视之，胆如斗大。张世杰亦胆大如斗，焚而不化。
<strong>半面笑</strong>
贾弼梦易其头，遂能半面啼，半面笑。
<strong>玉楼银海</strong>
东坡《雪》诗： 冻合玉楼寒起栗，光摇银海眩生花。 王荆公曰： 道家以两肩为玉楼，两眼为银海。 东坡曰： 惟荆公知此。 
<strong>缄口</strong>
孔子观周庙有金人焉，三缄其口，而铭其背曰：古人慎言人也。戒之哉！戒之哉！毋多言，多言，多败。毋多事，多事，多患。
<strong>舌存齿亡</strong>
常摐有疾，老子曰： 先生疾甚，无遗教语弟子乎？ 摐乃张其口，曰： 舌存乎？ 曰： 存。岂非以软耶？  齿亡乎？ 曰： 亡。岂非以刚也？ 常摐曰： 天下事尽此矣！ 
<strong>芳兰竟体</strong>
梁武帝平建业，朝土皆造之。谢览时年二十，为太子舍人，意气闲雅，瞻视聪明。武帝目送良久，谓徐勉曰： 觉此生芳兰竟体。 
<strong>眼如岩电</strong>
王戎字浚冲，形状短小，而目甚清照，视日不眩。裴楷曰： 王安丰眼烂烂如岩下电。 
<strong>面如傅粉</strong>
何宴美姿仪，面至白。魏明帝疑其傅粉，夏月，与热汤面。既啖，大汗出，以朱衣自拭，色转皎然。
<strong>璧人</strong>
卫玠少时，乘白羊车于洛阳市上，咸曰： 谁家璧人？ 
<strong>看杀卫玠</strong>
卫叔宝从豫章至都下，人久闻其名，观者如堵墙。玠先有羸疾，体不堪劳，遂成病而死。时人谓看杀卫玠。
<strong>觉我形秽</strong>
王济是卫玠之舅，隽爽有丰姿。每见玠，辄叹曰： 珠玉在侧，觉我形秽。 
<strong>渺小丈夫</strong>
孟尝君过赵，赵人闻其贤，出观之，皆大笑曰： 始以薛公为魁梧也，今视之，乃渺小丈夫耳。 
<strong>妇人好女</strong>
司马迁曰： 余以为留侯其人必魁梧奇伟，至见其图，状貌如妇人好女。 
<strong>精神顿生</strong>
张九龄风仪秀整，帝于朝班望见之，谓左右曰： 朕每见九龄，使我精神顿生。 
<strong>琳琅珠玉</strong>
有人诣王太尉，遇安丰、大将军、丞相在坐。往别屋，见季胤（名诩）平子（夷甫子）。还，语人曰： 今日之行，触目皆琳琅珠玉。 
<strong>若朝霞举</strong>
李白见玄宗于便殿，神气高朗，轩轩若朝霞举。
<strong>倚玉树</strong>
魏明帝使后弟毛曾与夏侯玄并坐，时人谓蒹葭倚玉树。
<strong>掷果</strong>
潘安甚有姿容。少时挟弹乘小车出洛阳道，妇人遇者，无不连手共萦之，竞以果掷盈车而返。
<strong>屋漏中来</strong>
祖广行恒缩颈。桓南郡始下车，桓曰： 天甚晴明，祖参军如从屋漏中来。 
<strong>四肘</strong>
成汤之臂四肘。《韵会》：一肘二尺。又云一尺五寸为肘。
<strong>姬公反握</strong>
周公手可反握。
<strong>骈胁</strong>
骈，联也。晋文公名重耳，其胁骈。
<strong>铄金销骨</strong>
西汉文： 众口铄金，积毁销骨。 谓谗言诽谤之利害也。
<strong>敲肤吸髓</strong>
髓，骨髓也。敲其肤而吸其髓，喻虐政之诛求也。
<strong>掣肘</strong>
《说苑》：鲁使子贱为单父令，子贱借善书者二人使书，从旁掣其肘，书丑，则怒，欲好书，则又引之。书者辞归，以告鲁君。君曰： 若吾扰之，不得施善政。 令毋征发单父。未几，教化盛行。
<strong>厚颜</strong>
《书经》： 颜厚有忸怩。 谓愧之见于面也。
<strong>摇唇鼓舌</strong>
《庄子》：摇唇鼓舌，擅生得非。
<strong>怒发冲冠</strong>
秦王许以十五城易赵王和氏璧，蔺相如捧璧入秦，见秦王无意偿城，怒发冲冠，英气勃勃。
<strong>生而有髭</strong>
《皇览》：周灵王生而有髭，谓之髭王。
<strong>注醋囚鼻</strong>
《唐史》：酷吏来俊臣鞫囚，每以醋注囚鼻。
<strong>春笋秋波</strong>
言纤指如春笋之尖且长，媚眼如秋波之清且碧也。
<strong>蓝面鬼</strong>
卢杞号蓝面鬼，常造郭汾阳家问病。闻杞至，悉屏姬侍，独隐几待之。家人问故，汾阳曰： 杞外陋而内险，左右见之必笑，使后得权，吾族无瞧类矣。 
<strong>善用三短</strong>
后魏李谐形貌短小，兼是六指，因瘿而举颐，因跛而缓步，因謇而徐言。人谓李谐善用三短。
<strong>乱唾掷瓦石</strong>
左太冲绝丑，亦效潘安乘车游市中，群姬乱唾之，委顿而返。张孟阳亦丑，每行，小儿以瓦石掷之，满车。
<strong>龙虎变化</strong>
韩文公撰《马燧志》云： 当是时见王于北平，犹高山深林，龙虎变化不测，魁杰人也。退见少傅，翠竹碧梧，鸾停鹄峙。
<strong>长人</strong>
苻坚拂盖郎申香、夏默、护磨那三人，俱长一丈九尺，每饭食一石、肉三十斤。
<strong>矮短人</strong>
王蒙长三尺，张仲师长二尺五寸。
<strong>重人</strong>
安禄山重三百五十斤，司马保八百斤，孟业一千斤。
<strong>澹台灭明</strong>
李龙眠所画七十二子像，澹台灭明猛毅甚于子路，则夫子所谓失之子羽者，谓其貌武行儒耳。
<strong>祖龙</strong>
秦始皇虎口，日角，火目，隆准，鸷鸟膺，豹声，长八尺六寸，大七围，手握兵执矢，号曰祖龙，侯生数其淫暴，谓万万均朱，千千桀纣。
<strong>好笑</strong>
陆士龙好笑。常着缞绩上船，水中自见其影，便大笑不止，几落水。
<strong>笑中有刀</strong>
李义府，貌足恭，与人言，嬉怡微笑，而阴贼褊忌，凡忤其意者，皆中伤之。时号义府笑中有刀。
<strong>方睛</strong>
管辂云： 眼有方睛，多寿之相。陶隐居末年，其眼有时而方。
<strong>百体五官</strong>
人身有百骸，故曰百体。官，司也。五官，耳、目、口、鼻、心也。
<strong>须发所属</strong>
发属心，禀火气，故上生。须属肾，禀水气，故下生。眉属肝，禀木性，故侧生。男子坚持气外行，上为须，下为势。女子黄门无势，故无须。
<strong>重瞳四乳</strong>
舜重瞳，项羽重瞳，隋鱼俱罗，朱梁康，王友敬，永乐中楚王子，亦俱重瞳。文王四乳，宋范镃百、常文子，明倪文僖谦，俱四乳。<br/>身长一丈
中国之人长一丈者，人君则黄帝、尧与文王；人臣则吴伍员、汉巨毋霸，俱十尺。毋霸腰大十围，员眉间一尺。孔子长十尺，又云九尺六寸。按《庄子》所谓自腰而下不及禹三寸，则后说是矣。宋《桯史》载，有唐某者与其妹各长一丈二尺。
<strong>身长七尺以上</strong>
禹长九尺九寸，汤九尺，秦始皇八尺七寸，汉高祖七尺八寸，光武七尺三寸，昭烈七尺五寸，宋武帝七尺六寸，陈武帝七尺五寸，宇文周太祖八尺，项王八尺二寸，韩王信八尺九寸，王莽七尺五寸，刘渊八尺四寸，刘曜九尺四寸，慕容皝七尺八寸，姚襄八尺五寸，曹交九尺四寸，冉闵、什翼健、宇文泰皆八尺，慕容垂七尺四寸，慕容德八尺二寸。自唐以后，人臣长者故少。韦康成十五长八尺，姜宇十五长七尺九寸，刘曜子胤十岁长七尺五寸，美姿貌，眉须如画。人固有少而长若此者，胤止八尺四寸，不能如其父也。
<strong>丈六金身</strong>
佛长一丈六尺以为神，然其小弟阿难与徒弟调达俱长一丈四尺五寸，彼时天竺之长者故不少也。
<strong>谗国</strong>
沉颜《谗论》曰：宰嚭谗子胥而吴灭，赵高谗李斯而秦亡，无极谗伍奢而楚昭奔，靳尚谗屈原而楚怀囚。故曰：人知佞之谗谗忠，不知佞之谗谗国。
