伏羲始制契，以木刻书。黄帝始以刀书。舜始以漆书。中古磨石汁书。
黄帝始铸文于鼎彝。周宣王始刻文于石。五代和凝始刻书于梨板。
<strong>印板</strong>
隋文帝为印板。冯道请唐明宗行印板，始印五经，始依石经文字，刊九经板。宋真宗始摹印司马、班史诸史板。
<strong>鲤素</strong>
《古乐府》： 客从远方来，遗我双鲤鱼；呼童烹鲤鱼，中有尺素书。长跪读素书，书中意何如？上有加餐饭，下有长相思。 
<strong>云锦书</strong>
李白诗： 青鸟海上来，今朝发何处？口衔云锦书，为我忽飞去。鸟去凌紫烟，书留绮窗前。开缄方一笑，乃是故人传。 
<strong>青泥书</strong>
后汉邓训为上谷守。故吏知训好青泥封书，遂从黎阳步推鹿车，载青泥至上谷，以遗训。
<strong>飞奴</strong>
张九龄家养群鸽，每与亲知书，系鸽足上投之，呼为飞奴。
<strong>代兼金</strong>
陆机诗： 愧无杂佩赠，良讯代兼金。 
<strong>寄飞燕</strong>
江淹诗： 袖中有短札，欲寄双飞燕。 孟郊诗： 欲写加餐字，寄之西飞翼。 
<strong>白绢斜封</strong>
卢仝《谢孟简惠茶》歌： 日高丈五睡正浓，将军扣门惊周公，口传谏议送书信，白绢斜封三道印。 
<strong>十部从事</strong>
晋刘弘为荆州刺史，每发手书郡国，丁宁款密，莫不感悦，咸曰： 得刘公一纸书，贤于十部从事！ 
<strong>家书万金</strong>
王筠久住沙阳。一日，得家书，曰： 抵得万金也。 杜诗： 烽火连三月，家书抵万金。 
<strong>风月相思</strong>
周弘让答王褒书： 苍雁鳞，时留尺素，清风明月，俱寄相思。 
<strong>千里对面</strong>
唐高祖曰： 房玄龄每为吾儿陈事，千里外犹如面谈。 
<strong>不为置书邮</strong>
晋殷浩迁豫章太守，都下人士因其致书者百余，行次石头，皆投之水中，曰： 沉者自沉，浮者自浮，殷洪乔不能为致书邮。 
