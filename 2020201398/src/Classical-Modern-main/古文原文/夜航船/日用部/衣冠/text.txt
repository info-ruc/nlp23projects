<strong>冠</strong>
辰氏始教民绻发閐首。尧始制冠礼。黄帝始制冠冕。女娲氏始制簪导。尧始制缨。伏羲始制弁，用皮韦。鲁昭公始易绢素。周公始制幅巾。汉末始尚幅巾，制角巾。晋制接&lt;罒离&gt;诸巾及葛巾，始以巾为礼。秦始皇加武将袶袙，以别贵贱，始为帻。汉元帝额有壮发，始服帻。王莽秃，加屋帻上，始为头巾。古元巾，止用羃尊罍。
<strong>帽</strong>
荀始制帽，舜制帽冠。汉成帝始制贵臣乌纱帽，后魏迄隋因之。唐太宗始制纱帽，为视事见宾，上下通用。秦汉始效羌人制为毡帽。晋始以席为骨而挽之，制席帽。隋始制帷帽障尘，为远行，用皂纱连幅缀油帽及毡笠前。唐制大帽，后魏孝文始赐百官。魏文帝始赐百官立冬暖帽。今赐百官暖耳，本此。
<strong>幞头</strong>
北朝周武帝裁布始制幞头。一云六国时赵魏用全幅向后幞发，通谓头巾，俗呼幞头。
<strong>幍</strong>
魏武制幍，始燕居着幍（同裁缣布为之，以色别贵）。荀文若始制幍有岐，因触树枝成岐，后效之。
<strong>纵</strong>
周公制纵，以韬发。宋太祖制网巾，明太祖颁行天下。
<strong>古冠名</strong>
尧黄收、牟追；汤哻；武王委貌；秦始皇远游冠；汉高祖通天冠、高山冠、鹊尾冠、长冠、竹皮冠；唐太宗翼善冠、交天冠；宋平天冠，并入君冠。殷章甫冠；汉梁冠（以梁数分别），后汉进贤冠；唐太宗进德冠；楚王獬豸冠；汉却非冠；赵武灵王惠文冠，饰金珰豹尾。汉武弁效惠文加蝉、鵔鸃冠、繁冠、鹖冠。秦孝公武帻，汉文帝介帻。西汉翠帽，唐谷帽，李晟绣帽，沉庆之狐皮帽、汝阳王琎砑光帽，南汉平顶帽，后周独孤帽、侧帽，韩熙载轻纱帽，萧载小博风帽。唐乌匼纱巾、夹罗巾，员头、平头、方头巾，宋云巾、歇鸱巾，汉文帝平巾，唐中宗踣养巾，昭宗珠巾，诸葛孔明纶巾，谢万白纶巾，祢衡练巾，石季伦紫纶巾，桑维翰蝉翼纱巾。张孝秀谷皮巾，陶弘景鹿皮巾，王衍尖巾，顾况华阳巾，山简白鹭巾，高九万渔巾，程伊川阔幅巾，苏子瞻加辅方巾，牛弘卜桐巾，王邻菱角巾，罗隐减样平方巾。
<strong>履</strong>
黄帝臣于则始制履（单底），周公制舄（复底）、制屦（施带）、制屧。伊尹制草屩，周文王始制麻履，秦始用丝，始皇始制靸金泥飞头鞋，始名鞋。汉始以布上脱下加锦饰，东晋始以草木巧织成如澼芙蓉为履是也。
<strong>靴</strong>
赵武灵王制靴，短靿。隋炀帝制皂靴，始长靿。马周加毡及绦，始着入殿省敷奏。
<strong>三代冠制</strong>
夏曰母追（音牟堆），周曰委貌。衡，维持冠者；紞，冠之垂者；弦缨，从下而上；綖，冠之上覆者，皆冠饰也。
<strong>冕制</strong>
有虞氏曰皇，夏后氏曰收，商汤氏曰哻，周武王曰冕。衮冕，一品服鷩冕，二品服毳冕，三品服希冕，四品服玄冕，五品服平冕。郊庙武舞郎之服，爵弁六品以下、九品以上，从祀之服，武弁武官参殿廷，武舞郎、堂下鼓人鼓吹按工之服、弁服，文官九品公事之服。
<strong>旒制</strong>
汉明帝采《周官礼记》，以定冕制，广七寸、长一尺二寸，系白珠于其端，曰旒。天子十二旒，三公及诸侯九旒，卿七旒。
<strong>冠制</strong>
太白冠，太古之白布冠也。通天冠，天子冠名。惠文冠，汉法冠也，御史服之。葛巾，葛布冠也，居士野人所服。方山冠，乐人之冠也。铁柱冠，即獬豸冠也，后以铁为柱，取其执法如铁也，故御史服之。
<strong>鵔鸃冠</strong>
汉惠帝时，郎中皆冠鵔鸃冠，傅脂粉。岸帻，起冠露额曰岸。
<strong>雄鸡冠</strong>
子路性鄙，好勇力，冠雄鸡，佩豭豚，凌暴孔子，孔子设礼稍诱子路。子路后服，委贽因门人请为弟子。
<strong>竹皮冠</strong>
汉高祖为亭长，以竹皮为冠。及贵，浑服之，所谓 刘氏冠 也。诏曰：爵非公乘以上，不得冠刘氏冠。公乘，第八爵也。
<strong>弁髦</strong>
男子始冠则用弁髦，既冠则弃之，故凡物弃之不用，则曰弁髦。
<strong>帽制</strong>
接&lt;罒离&gt;，白帽也。常脱，毡帽也。褦襶，即今暑月所戴凉帽也，内以笠为之，外以青缯缀其檐而蔽日者也。
<strong>进贤冠</strong>
今文臣所着纱帽，即古之进贤冠也。
<strong>貂蝉冠</strong>
为侍中、中常侍所服之冠，黄金铛附蝉为文，貂尾为饰，侍中插左，常侍插右。
<strong>鹖冠</strong>
楚人居于深山，以鹖为冠，著书十六篇，号《鹖冠子》。
<strong>虎贲冠</strong>
虎卉插两鹖尾，竖左右。鹖，鸷鸟中之劲果者，秦汉施之武人。
<strong>黄冠</strong>
道士冠也。文文山愿黄冠归故乡，以备顾问。
<strong>椰子冠</strong>
苏东坡有椰子冠，广东所产，俗言茄瓢是也。
<strong>束发冠</strong>
古制也。三王画像多着此冠，名曰束发者，亦以仅能束一髻耳。
<strong>折角巾</strong>
后汉郭林宗常行梁陈之间，遇雨，巾一角沾雨而折。三国名士着巾，莫不折其角，号 林宗巾 。其见仪则如此。
<strong>折上巾</strong>
汉魏以前戴幅巾，晋、宋用幂&lt;罒离&gt;，后周以三尺皂绢向后幞发，名折上巾。
<strong>方巾</strong>
元杨维祯被召入见，太祖问： 卿所冠何巾？ 对曰： 四方平定巾。 太祖悦其名，召中书省，依此巾制颁天下尽冠之。
<strong>网巾</strong>
明太祖一日微行至神乐观，有道士结网巾，问结此何用，对曰： 网巾用以裹头，则万发俱齐。 明日有旨命道官取网巾一十三顶，颁行天下，无贵贱，皆令裹之。
