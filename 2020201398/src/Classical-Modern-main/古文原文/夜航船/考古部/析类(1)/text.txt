<strong>禹陵</strong>
大禹东巡，崩于会稽。现存陵寝，岂有差讹？且史载夏启封其少子无余于会稽，号曰 于越 ，以奉禹祀，则又确确可据。今杨升庵争禹穴在四川，则荒诞极矣。升庵言石泉县之石纽村，石穴深杳，人迹不到，得石碑有 禹穴 二字，乃李白所书，取以为证。盖大禹生于四川，所言禹穴者，生禹之穴，非葬禹之穴也。此言可辨千古之疑。
<strong> 甘罗十二为丞相 </strong>
古今大误。《史记》云：甘罗事吕不韦。秦欲使张唐使燕，唐不肯行。罗说而行之，乃使罗于赵。赵王郊迎，割五城以事秦。罗还报秦，封为上卿，不曾为丞相。相秦者是甘罗之祖甘茂。封罗后，遂以茂之田宅赐之。
<strong>共和</strong>
幽王既亡，有共伯和者摄行天子事，非二相共和也。见《姓氏考》
子产字子美（见《左传》注）
东坡放鱼诗： 不怕校人欺子美。 注者疑是杜少陵，则误矣。
<strong>蒙正住破窑</strong>
吕蒙正父龟图与母不合，并蒙正逐之。贫甚，投迹龙门寺僧，凿山岩为龛以居。今传奇谓同妻住破窑，殊为可笑。
<strong>日落九乌</strong>
乌最难射。一日而落九乌，言羿之善射也。后以为羿射落九日，非是。
<strong>汉寿</strong>
在四川保宁府广元县。汉封关公为汉寿亭侯。汉寿，邑名。亭侯，爵名。后人称寿亭侯者，误。
<strong>五大夫松</strong>
秦始皇登泰山，风雨暴至，避于松树之下，封其树为 五大夫 。五大夫，秦官第九爵。今人有误为五株松者，非也。
<strong>（贞去两点改夂）国</strong>
扬州漕河东岸有墓表，题曰 （贞去两点改夂）国公墓道。 （贞去两点改夂）音虔，与夏字相类，少一发笔，下作 又 。行人遂误为夏国公。盖明顾公玉之封号，赐地葬此也。
<strong>饭后钟</strong>
王播，字明扬。少孤贫，客游扬之木兰院，寄食僧斋。僧颇厌薄，乃斋罢而后击钟。播怒题诗于壁。今以为吕蒙正事，则非也。
<strong>马前覆水</strong>
太公望妻马氏，弃夫而去，后见太公富贵求归。命收覆水。今指为朱买臣，非。
<strong>女儿乡</strong>
吴败越，句践与夫人入吴，至此产女而名。今误传范蠡进西施于吴，与之通而生女，殊为可笑。
