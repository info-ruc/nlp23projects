（计五十条）
一中风半身不遂，语言謇涩，乃肾气虚损也，灸关元五百壮。
一伤寒少阴证，六脉缓大，昏睡自语，身重如山，或生黑靥，噫气、吐痰、腹胀、足指冷过节，急灸关元三百壮可保。
一伤寒太阴证，身凉足冷过节，六脉弦紧，发黄紫斑，多吐涎沫，发燥热，噫气，急灸关元、命关各三百壮。
伤寒惟此二证害人甚速，仲景只以舌干口燥为少阴，腹满自利为太阴，余皆归入阳证条中，故致害人。然此二证若不早灸关元以救肾气，灸命关以固脾气，则难保性命。盖脾肾为人一身之根蒂，不可不早图也。（舌干口燥乃少阴本热之证，仲景以大承气急下，但此理非身登仲景之堂者不能知，非神于仲景之法者不能用，盖火热亢盛不用承制，则燎原之害炽而生化之机息，可不畏哉！设本热假而标阴伏，误用承气立见危亡矣。先生灸法真保命全生之要，业医之士切须审察，不可卤莽而行之也。仲景盖以气化而用承气，若涉形藏，别有治法，不可混辟。）
一脑疽发背，诸般疔疮恶毒须灸关元三百壮以保肾气。
一急喉痹、颐粗、颔肿、水谷不下，此乃胃气虚风寒客肺也，灸天突穴五十壮。（穴在结喉下四寸。）
一虚劳咳嗽潮热，咯血吐血六脉弦紧，此乃肾气损而欲脱也，急灸关元三百壮，内服保元丹可保性命。若服知柏归地者，立死。盖苦寒重损其阳也。（虚劳而致六脉弦紧，即是肾气损脱。乃今之医治虚劳者，脉至微细急疾，尚用寒凉，真视人如草芥也，此种人不知作何结果。）
一水肿膨胀、小便不通，气喘不卧，此乃脾气大损也，急灸命关二百壮，以救脾气，再灸关元三百壮，以扶肾水，自运消矣。
一脾泄注下，乃脾肾气损，二三日能损人性命，亦灸命关、关元各二百壮。
一休息痢下五色脓者，乃脾气损也，半月间则损人性命，亦灸命关、关元各三百壮。
一霍乱吐泻，乃冷物伤胃，灸中脘五十壮，若四肢厥冷，六脉微细者，其阳欲脱也，急灸关元三百壮。
一疟疾乃冷物积滞而成，不过十口、半月自愈。若延绵不绝乃成脾疟，气虚也，久则元气脱尽而死，灸中脘及左命关各百壮。
一黄胆眼目及遍身皆黄，小便赤色，乃冷物伤脾所致，灸左命关一百壮，忌服凉药。若兼黑疸乃房劳伤肾，再灸命关三百壮。
一番胃，食已即吐，乃饮食失节，脾气损也，灸命关三百壮。（命关当作命门）
一尸厥不省人事，又名气厥，灸中脘五十壮。
一风狂妄语，乃心气不足，为风邪客于包络也，先服睡圣散，灸巨阙穴七十壮，灸疮发过，再灸三里五十壮。
一胁痛不止乃饮食伤脾，灸左命关一百壮。
一两胁连心痛乃恚怒伤肝脾肾三经，灸左命关二百壮，关元三百壮。
一肺寒胸膈胀，时吐酸，逆气上攻，食已作饱，困倦无力，口中如含冰雪，此名冷劳，又名膏肓病。乃冷物伤肺，反服凉药，损其肺气，灸中府二穴各二百壮。
一咳嗽病，因形寒饮冷，冰消肺气，灸天突穴五十壮。
一久嗽不止，灸肺俞二穴各五十壮即止。若伤寒后或中年久嗽不止，恐成虚劳，当灸关元三百壮。
一疠风因卧风湿地处，受其毒瓦斯，中于五脏，令人面目庞起如黑云，或遍身如锥刺，或两手顽麻，灸五脏俞穴。先灸肺俞，次心俞、脾俞，再次肝俞、肾俞，各五十壮，周而复始，病愈为度。
一暑月发燥热，乃冷物伤脾胃肾气所致，灸命关二百壮。或心膈胀闷作疼，灸左命关五十壮。若作中暑服凉药即死矣。
一中风病方书灸百会、肩井、曲池、三里等穴多不效，此非黄帝正法。灸关元五百壮，百发百中。
一中风失音乃肺肾气损，金水不生，灸关元五百壮。
一肠癖下血，久不止，此饮食冷物损大肠气也，灸神阙穴三百壮。
一虚劳人及老人与病后大便不通，难服利药，灸神阙一百壮自通。
一小便下血乃房事劳损肾气，灸关元二百壮。
一砂石淋诸药不效，乃肾家虚火所凝也，灸关元三百壮。
一上消病日饮水三五升，乃心肺壅热，又吃冷物，伤肺肾之气，灸关元一百壮，可以免死。或春灸气海，秋灸关元三百壮，口生津液。
一中消病多食而四肢羸瘦，困倦无力，乃脾胃肾虚也，当灸关元五百壮。
一腰足不仁，行步少力，乃房劳损肾，以致骨痿，急灸关元五百壮。
一昏默不省人事，饮食欲进不进，或卧或不卧，或行或不行，莫知病之所在，乃思虑太过，耗伤心血故也，灸巨阙五十壮。
一脾病致黑色痿黄，饮食少进，灸左命关五十壮。
或兼黧色，乃损肾也，再灸关元二百壮。
一贼风入耳，口眼歪斜，随左右灸地仓穴五十壮，或二七壮。
一耳叶焦枯，面色渐黑，乃肾劳也，灸关元五百壮。
一中年以上之人，口干舌燥，乃肾水不生津液也，灸关元三百壮，若误服凉药，必伤脾胃而死。
一中年以上之人，腰腿骨节作疼，乃肾气虚惫也，风邪所乘之证，灸关元三百壮。若服辛温除风之药，则肾水愈涸，难救。
一腿间发赤肿，乃肾气风邪着骨，恐生附骨疽，灸关元二百壮。
一老人滑肠困重，乃阳气虚脱，小便不禁，灸神阙三百壮。
一老人气喘，乃肾虚气不归海，灸关元二百壮。
一老人大便不禁，乃脾肾气衰，灸左命关、关元各二百壮。
一两眼昏黑，欲成内障，乃脾肾气虚所致，灸关元三百壮。
一瘰因忧郁伤肝，或食鼠涎之毒而成，于疮头上灸三七壮，以麻油润百花膏涂之，灸疮发过愈。
一破伤风，牙关紧急，项背强直，灸关元穴百壮。
一寒湿腰痛灸腰俞穴五十壮。
一行路忽上膝及腿如锥，乃风湿所袭，于痛处灸三十壮。
一香港脚少力或顽麻疼痛，灸涌泉穴五十壮。
一顽癣浸淫或小儿秃疮，皆汗出入水，湿淫皮毛而致也，于生疮处隔三寸灸三壮，出黄水愈。
凡灸大人，艾炷须如莲子，底阔三分，灸二十壮后却减一分，务要紧实。若灸四肢及小儿，艾炷如苍耳子大。灸头面，艾炷如麦粒子大。其灰以鹅毛扫去，不可口吹。
如癫狂人不可灸，及膏粱人怕痛者，先服睡圣散，然后灸之。一服止可灸五十壮，醒后再服、再灸。
