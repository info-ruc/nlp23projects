凡人患头痛，百药不效者，乃肾厥。服石膏丸、黑锡丹则愈，此病多酒多色人则有之。(《经》云∶厥成为巅疾，又云∶少阴不至者厥也。头痛之证，肾虚者多，若用他药，断难奏效，惟大温补为是，温补不效其丹艾乎。）
【治验】
一人因大恼悲伤得病，昼则安静，夜则烦，不进饮食，左手无脉，右手沉细，世医以死证论之。余曰∶此肾厥病也。因寒气客脾肾二经，灸中脘五十壮，关元五百壮，每日服金液丹、四神丹。至七日左手脉生，少顷，大便下青白脓数升许，全安。此由真气大衰，非药能治，惟艾火灸之。（此证非灸法不愈，非丹药不效，二者人多不能行，医人仅用泛常药以治，其何能生。）
