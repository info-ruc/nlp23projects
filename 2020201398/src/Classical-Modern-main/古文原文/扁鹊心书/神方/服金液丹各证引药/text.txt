虚劳白汤下，或姜汤下。
骨蒸潮热地骨皮汤或炒胡黄连五分煎汤，或丹皮汤下。
吐血茅根汤或藕节汤下。
消渴乌梅汤或石膏汤下。
肺胀真苏子汤下。
中满陈皮汤或木香汤或芥菜汤下。
水肿车前子汤或木通汤下。
休息痢白者，用臭椿根皮汤下，红者用鸡冠花汤下。
脾泄车前子炒焦煎汤下。
注下木通汤下。
大便闭芒硝煎汤下。
小便闭木通汤下。
尿血山栀木通汤下，或灯心竹叶汤下。
霍乱藿香汤下。
吐泻生姜灯心汤下。
尸厥姜汤下。
气厥真苏子汤下。
阴证附子汤下。
阴毒黄汤或附子汤下。
目中内障木贼菊花汤下。
心下作痞，枳实桔梗汤下。
心胃痛延胡索汤或酒下。
胃寒米谷不化，干姜麦芽汤下，两胁急痛青皮汤下。
肚腹痛甘草白芍汤下。
脐腹痛麦芽汤下。
小腹痛小茴香汤下。
膀胱疝气小茴桔核汤下。
女人子宫虚冷姜汤下。
赤带地榆汤下。
白带樗白皮汤或白果炒煎酒下。
小儿急惊风金银花汤下。
慢惊风人参汤下。
一切疑难之证俱用姜汤下。(昔人称金液丹有起死回生之功，真是救危神剂，然亦有戒人服饵者。如苏颂之《本草图经》，寇宗之《本草衍义》，一言其为效虽捷，为患亦速；一言其人但知用之为福，而不知为祸。盖亦有所鉴而云，世人于此疑而不敢服者多矣。然余常见二人，年少时，皆荒耽于色，至五十外皆患虚损，服参附渺若不知，有劝饵硫黄者，二人皆服皆有效。一人不能节欲，阅五六年竟以气脱而殒；一人能止欲，至八十余始卒，此目所亲击者也。夫药以治疾，有是疾必得是药而后愈。许叔微所谓 形有寒邪，虽婴孩亦可服金液；藏有热毒，虽羸老亦可服大黄。 至哉！通变之说，理不妄也。但中病则已，久服或致偏胜之患。凡药皆如是，岂特金液丹哉！其或服之终身，反致寿考，此其禀受特异余人，非可概论。若夫元气未衰，阴精先耗，此药实非所宜。更或渔色之徒，朝餐夕饵，不以此为治疾之良剂，而以此为逞欲之单方，自戕其生，而不之惧，卒乃归咎于金液丹之不可饵。然则鉴人之伤食而并议稻麻菽麦之不宜餐，鉴人之伤饮而并疑酒浆茗汁不可啜，岂理也哉？因忆书册中所载服硫黄而受益者采摘数条附录于后以示来者。）
（《夷坚志》云∶唐与正知医，遇人有奇疾，多以意治之。从舅吴巡检病不得前溲，卧则微通，立则涓滴不下，医人遍用通利小肠诸药，穷技巧勿验。其侄孙来问吴∶常日服何药？曰∶常服黑锡丹。问∶何人结砂？
曰∶自为之。唐洒然悟曰∶此繇结砂时，铅不死，硫黄飞去，铅砂入积膀胱，膀胱卧则偏重，故犹可溲，立则正塞水道，以故不能通。乃取金液丹三百粒分为十服，煎瞿麦汤下之，膀胱所积之铅得硫黄皆化成灰，自水道下，犹累累如细砂，病遂愈。）
（《类编》云∶仁和县一吏早衰，病瘠齿落，从货药道人得一方∶碾生硫黄为细末，入猪脏中，水煮脏烂，入蒸饼丸如梧子大，随意服之。两月后饮啖倍常，步履轻捷，年逾九十，略无老态，执役如初。因从邑宰入村，醉食牛血，遂洞下数十行，所泄如金水，顿觉悴，少日而死。李巨源得其事于临安入宫医官管范，尝与王枢使言之，王曰∶尝闻猪肪脂能制硫黄，兹用猪脏尤为得理。枢使亦合服之，久亦见效。）
（《本草通元》云∶壬子秋余应试，北雍有孝廉张抱赤，久荒于色，腹满如斗，以参汤吞金匮丸，小便差利，满亦差减。阅旬日而满腹如故，肢体厥逆，仍投前药，竟无裨也。举家哀乱，惟治终事。抱赤泣告曰∶若可救我，当终身父事之。余曰∶能饵金液丹数十粒，虽不敢谓万全，或有生理。抱赤连服百粒，小便遄行，满消食进，更以补中、八味并用，遂获痊安。故夫药中肯綮，如鼓应桴。世之病是证而不得援者众矣。有如抱赤之倾信者几人哉！且硫非治满之剂，特以元阳将绝，参附无功，藉其纯阳之精，令阴寒之滞，见冰消尔。）
