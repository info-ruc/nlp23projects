<strong>仲尼见景公景公欲封之晏子以为不可</strong>
仲尼之齐，见景公。景公说之，欲封之以尔稽，以告晏子。
晏子对曰： 不可。彼浩裾自顺，不可以教下；好乐缓于民，不可使亲治；立命而怠事，不可使守职；厚葬破民贫国，久丧循哀费日，不可使子民；行之难者在内，而儒者无其外，故异于服，勉于容，不可以道众而驯百姓。自大贤之灭，周室之卑也，威仪加多，而民行滋薄，声乐繁充而世德滋衰。今孔丘盛声乐以侈世，饰弦歌鼓舞以聚徒，繁登降之礼以示仪，务趋翔之节以观众。博学不可以仪世，劳思不可以补民。兼寿不能殚其教，当年不能究其礼，积财不能赡其乐。繁饰邪术以营世君，盛为声乐以淫愚其民。其道也不可以示世，其教也不可以导民。今欲封之，以移齐国之俗，非所以导众存民也。 
公曰： 善。 于是厚其礼而留其封，敬见不问其道，仲尼乃行。
