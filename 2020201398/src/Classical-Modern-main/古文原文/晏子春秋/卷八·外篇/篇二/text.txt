<strong>景公上路寝闻哭声问梁丘据晏子对</strong>
景公上路寝，闻哭声，曰： 吾若闻哭声，何为者也？ 
梁丘据对曰： 鲁孔丘之徒鞠语者也。明于礼乐，审于服丧，其母死，葬埋甚厚，服丧三年，哭泣甚疾。 
公曰： 岂不可哉？ 而色说之。
晏子曰： 古者圣人，非不知能繁登降之礼，制规矩之节，行表缀之数以教民，以为烦人留日，故制礼不羡于便事；非不知能扬干戚钟鼓竽瑟以劝众也，以为费财留工，故制乐不羡于和民；非不知能累世殚国以奉死，哭泣处哀以持久也，而不为者，知其无补死者而深害生者，故不以导民。今品人饰礼繁事，羡乐淫民，崇死以害生。三者，圣王之所禁也。贤人不用，德毁俗流，故三邪得行于世。是非、贤不肖杂，上妄说邪，故好恶不足以导众。此三者，路世之政，单事之教也。公曷为不察，声受而色说之？ 
