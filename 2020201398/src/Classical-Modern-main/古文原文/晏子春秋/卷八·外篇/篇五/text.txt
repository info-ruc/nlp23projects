<strong>景公出田顾问晏子若人之众有孔子乎</strong>
景公出田，寒，故以为浑，犹顾而问晏子曰： 若人之众，则有孔子焉乎？ 
晏子对曰： 有孔子焉则无有，若舜焉则婴不识。 
公曰： 孔子之不逮舜为间矣，曷为 有孔子焉则无有，若舜焉则婴不识 ？ 
晏子对曰： 是乃孔子之所以不逮舜。孔子，行一节者也，处民之中，其过之识，况乎处君子之中乎？舜者处民之中，则自齐乎士；处君子之中，则齐乎君子；上与圣人，则固圣人之林也。此乃孔子之所以不逮舜也。 
