<strong>仲尼相鲁景公患之晏子对以勿忧</strong>
仲尼相鲁，景公患之，谓晏子曰： 邻国有圣人，敌国之忧也。今孔子相鲁，若何？ 
晏子对曰： 君其勿忧！彼鲁君，弱主也；孔子，圣相也。君不如阴重孔子，设以相齐。孔子强谏而不听，必骄鲁而有齐，君勿纳也。夫绝于鲁，无主于齐，孔子困矣。 
居期年，孔子去鲁之齐，景公不纳，故困于陈、蔡之间。
