<strong>田无宇非晏子有老妻晏子对以去老谓之乱</strong>
田无宇见晏子独立于闺内，有妇人出于室者，发班白，衣缁布之衣，而无里裘。
田无宇讥之曰： 出于室何为者也？ 
晏子曰： 婴之家也。 
无宇曰： 位为中卿，食田七十万，何以老为妻？ 
对曰： 婴闻之，去老者，谓之乱；纳少者，谓之淫。且夫见色而忘义，处富贵而失伦，谓之逆道。婴可以有淫乱之行，不顾于伦，逆古之道乎？ 
