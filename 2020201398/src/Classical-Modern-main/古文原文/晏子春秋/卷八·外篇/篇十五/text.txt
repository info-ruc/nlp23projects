<strong>庄公图莒国人扰绐以晏子在乃止</strong>
庄公阖门而图莒，国人以为有乱也，皆操长兵而立于衢闾。公召睢休相而问曰： 寡人阖门而图莒，国人以为有乱，皆摽长兵而立于衢闾，奈何？ 
休相对曰： 诚无乱而国人以为有，则仁人不存。请令于国，言晏子之在也。 
公曰： 诺。 以令于国： 孰谓国有乱者，晏子在焉。 然后皆散兵而归。
君子曰： 夫行不可不务也。晏子存而民心安，此非一日之所为也，所以见于前信于后者。是以晏子立人臣之位，而安万民之心。 
