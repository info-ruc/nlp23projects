<strong>晏子没左右谀弦章谏景公赐之鱼</strong>
晏子没十有七年，景公饮诸大夫酒。公射出质，堂上唱善，若出一口。公作色太息，播弓矢。
弦章入，公曰： 章！自吾失晏子，于今十有七年，未尝闻吾不善。今射出质，而唱善者若出一口。 
弦章对曰： 此诸臣之不肖也。知不足以知君之不善，勇不足以犯君之颜色，然而有一焉。臣闻之，君好之，则臣服之；君嗜之，则臣食之。夫尺蠖食黄则其身黄，食苍则其身苍。君其犹有谄人言乎！ 
公曰： 善，今日之言，章为君，我为臣。 
是时，海人入鱼，公以五十乘赐弦章。章归，鱼乘塞途，抚其御之手曰： 曩之唱善者，皆欲若鱼者也。昔者晏子辞赏以正君，故过失不掩。今诸臣谀以干利，故出质而唱善，如出一口。今所辅于君未见于众，而受若鱼，是反晏子之义，而顺谄谀之欲也。 固辞鱼不受。
君子曰： 弦章之廉，乃晏子之遗行也。 
