<strong>仲尼之齐见景公而不见晏子子贡致问</strong>
仲尼之齐，见景公而不见晏子。子贡曰： 见君不见其从政者，可乎？ 仲尼曰： 吾闻晏子事三君而顺焉，吾疑其为人。 
晏子闻之曰： 婴则齐之世民也，不维其行，不识其过，不能自立也。婴闻之，有幸见爱，无幸见恶，诽誉为类，声响相应，见行而从之者也。婴闻之，以一心事三君者，所以顺焉；以三心事一君者，不顺焉。今未见婴之行，而非其顺也。婴闻之，君子独立不惭于影，独寝不惭于魂。孔子拔树削迹，不自以为辱；身穷陈、蔡，不自以为约。非人不得其故，是犹泽人之非斤斧，山人之非网罟也。出之其口，不知其困也。始吾望儒而贵之，今吾望儒而疑之。 
仲尼闻之，曰： 语有之： 言发于尔，不可止于远也；行存于身，不可掩于众也。 吾窃议晏子，而不中夫人之过，吾罪几矣。丘闻君子过人以为友，不及人以为师。今丘失言于夫子，夫子讥之，是吾师也。 因宰我而谢焉，然仲尼见之。
