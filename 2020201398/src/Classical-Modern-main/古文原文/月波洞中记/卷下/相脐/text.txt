脐乃一身脉络所聚之地，欲得深大。深大者，乃福寿之人。浅小者，极下愚亦夭。脐深容李，富贵自起，不可太突。无智无慧。脐生毛者，主大贵。生近阴者，主下贱愚僻。脐圆如钱，富贵百年。又云，脐为五脏之总，欲深阔，不欲浅凸。紫黑者，为上。有横纹者，主有寿。神骨马相，神者藏于目。男子有者贵。骨在额，天仓有气色者贵。马在两天仓两颊骨耳边谓之贵。人有四马，乘其四马车，若求进之人。四马不肥尘暗者，终身不贵。纵有成立，亦不多时。马有白色者，主行人半途而回；有红黄色，主吉昌；有青黑色者，主道路死亡之象。
