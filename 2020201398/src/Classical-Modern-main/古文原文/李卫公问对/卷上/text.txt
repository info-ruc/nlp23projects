1、太宗曰： 高丽数侵新罗，朕遣使谕，不奉诏，将讨之，如何？ 
靖曰： 探知盖苏文自恃知兵，谓中国无能讨，故违命。臣请师三万擒之。 
太宗曰： 兵少地遥，何术临之？ 
靖曰： 臣以正兵。 
太宗曰： 平突厥时用正兵，今言正兵，何也？ 
靖曰： 诸葛亮七擒孟获，无他道，正兵而已矣。 
太宗曰： 晋马隆讨凉州，亦是依八阵图，作偏箱车。地广，则用鹿角车营；路狭，则木屋施于车上，且战且前。信乎，正兵古人所重也！ 
靖曰： 臣讨突厥，西行数千里。若非正兵，安能致远？偏箱、鹿角，兵之大要：一则治力，一则前拒，一则束部伍，三者迭相为用。斯马隆所得古法深也！ 
2、太宗曰： 朕破宋老生，初交锋，义师少却。朕亲以铁骑，自南原驰下，横突之，老生兵断后，大溃，遂擒之。此正兵乎，奇兵乎？ 
靖曰： 陛下天纵圣武，非学而能。臣按兵法，自黄帝以来，先正而后奇，先仁义而后权谲。且霍邑之战，师以义举者，正也；建成坠马，右军少却者，奇也。 
太宗曰： 彼时少却，几败大事，曷谓奇邪？ 
靖曰： 凡兵以向前为正，后却为奇。且右军不却，则老生安致之来哉？《法》曰： 利而诱之，乱而取之 老生不知兵，恃勇急进，不意断后，见擒于陛下，此所谓以奇为正也。 
太宗曰： 霍去病暗与孙、吴合，诚有是夫？当右军之却也，高祖失色，及朕奋击，反为我利。孙、吴暗合，卿实知言。 
太宗曰： 凡兵却，皆谓之奇乎？ 
靖曰： 不然。夫兵却，旗参差而不齐，鼓大小而不应，令喧嚣而不一，此真败也，非奇也；若旗齐鼓应，号如一，纷纷纭纭，虽退走，非败也，必有奇也。《法》曰 徉北勿追 ，又曰 能而示之不能 ，皆奇之谓也。 
太宗曰： 霍邑之战，右军少却，其天乎？老生被擒，其人乎？ 
靖曰： 若非正兵变为奇，奇兵变为正，则安能胜哉？故善用兵者，奇正，人而已。变而神之，所以推乎天也。 太宗俛首。
3、太宗曰： 奇正素分之欤，临时制之欤？ 
靖曰： 按曹公《新书》曰： 己二而敌一，则一术为正，一术为奇；己五而敌一。则三术为正，二术为奇。 此言大略耳。唯孙武云： 战势不过奇正，奇正之变，不可胜穷。奇正相生，如循还之无端，孰能穷之？ 斯得之矣，安有素分之邪？若士卒未习吾法，偏裨未熟吾令，则必为之二术。教战时，各认旗鼓，迭相分合，故曰分合之变，此教战之术耳。教阅既成，众知吾法，然后如驱群羊，由将所指，孰分奇正之别哉？孙武所谓 形人而我无形 。此乃奇正之极致。是以素分者教阅也，临时制变者不可胜穷也。 
太宗曰： 深乎，深乎！曹公必知之矣。但《新书》所以授诸将而已，非奇正本法。 
太宗曰： 曹公云 奇兵旁击 ，卿谓若何？ 
靖曰： 臣按曹公注《孙子》曰： 先出合战为正，后出为奇。 此说与旁击之说异也。臣愚谓大众所合为正，将所自出为奇，乌有先后、旁击之拘哉？ 
太宗曰： 吾之正，使敌视以为奇；吾之奇，使敌视以为正；斯所谓 形人者 欤？以奇为正，以正为奇，变化莫测，斯所谓 无形者 欤？ 
靖再拜曰： 陛下神圣，迥出古人，非臣所及。 
4、太宗曰： 分合为变者，奇正安在？ 
靖曰： 善用兵者，无不正，无不奇，使敌莫测，故正亦胜，奇亦胜，三军之士止知其胜，莫知其所以胜，非变而通，安能至是哉！分合所出，唯孙武能之。吴起而下，莫可及焉。 
太宗曰： 吴术若何？ 
靖曰： 臣请略言之。魏武侯问吴起两军相向，起曰： 使贱而勇者前击，锋始交而北，北而勿罚，观敌进取。一坐一起，奔北不追，则敌有谋矣。若悉众追北，行止纵横，此敌人不才，击之勿疑。 臣谓吴术大率类此，非孙武所谓以正合也。 
太宗曰： 卿舅韩擒武尝言，卿可与论孙、吴，亦奇正之谓乎？ 
靖曰： 擒武安知奇正之极，但以奇为奇，以正为正耳！曾未知奇正相变，循环无穷者也。 
5、太宗曰： 古人临阵出奇，攻人不意，斯亦相变之法乎？ 
靖曰： 前代战斗，多是以小术而胜无术，以片善而胜无善，斯安足以论兵法也？若谢玄之破坚，非谢玄之善也，盖坚之不善也。 
太宗顾侍臣检《谢玄传》阅之，曰： 坚甚处是不善？ 
靖曰： 臣观《坚载记》曰秦诸军皆溃散，唯慕容垂一军独全。坚以千馀骑赴之，垂子宝劝垂杀坚，不果。此有以见秦军之乱，慕容垂独全，盖坚为垂所陷明矣。夫为人所陷而欲胜敌，不亦难乎？臣故曰无术焉，坚之类是也。 
太宗曰： 《孙子》谓多算胜少算，有以知少算胜无算。凡事皆然。 
6、太宗曰： 黄帝兵法，世传《握奇文》，或谓为《握机文》，何谓也？ 
靖曰： 奇音机，故或传为机，其义则一。考其辞云： 四为正，四为奇，馀奇为握机。 奇，馀零也。因此音机。臣愚谓兵无不是机，安在乎握而言也？当为馀奇则是。夫正兵受之于君，奇兵将所自出。《法》曰： 令素行以教其民者，则民服。 此受之于君者也。又曰： 兵不豫言，君命有所不受。 此将所自出者也。凡将正而无奇，则守将也；奇而无正，则斗将也；奇正皆得，国之辅也。是故握机、握奇本无二法。在学者兼通而已。 
7、太宗曰： 陈数有九，中心零者，大将握之，四面八向，皆取准焉。陈间容陈，队间容队。以前为后，以后为前。进无速奔，退无遽走。四头八尾，触处为首。敌冲其中，两头皆救。数起于五，而终于八。此何谓也？ 
靖曰： 诸葛亮以石纵横布为八行，方陈之法即此图也。臣尝教阅，必先此陈。世所传《握机文》，盖得其粗也。 
8、太宗曰： 天、地、风、云、龙、虎、鸟、蛇，斯八阵，何义也？ 
靖曰： 传之者，误也。古人秘藏此法，古诡设八名耳。八阵，本一也，分为八焉。若天、地者，本乎旗号；风、云者，本乎旛名；龙、虎、鸟、蛇，本乎队伍之别。后世误传，诡设物象，何止八而已乎？ 
9、太宗曰： 数起于五，而终于八，则非设象，实古阵也。卿试陈之。 
靖曰： 臣按黄帝始立丘井之法，因以制兵，故井分四道，八家处之，其形井字，开方九焉。五为陈法，四为闲地；此所谓数起于五也。虚其中，大将居之环其四面，诸部连绕；此所谓终于八也。及乎变化制敌，则纷纷纭纭，斗乱而法不乱；混混沌沌，形圆而势不散。此所谓散而成八，复而为一者也。 
太宗曰： 深乎，黄帝之制兵也！后世虽有天智神略，莫能出其阃阈。降此孰有继之者乎？ 
靖曰： 周之始兴，则太公实缮其法：始于岐都，以建井亩；戎车三百辆，虎贲三百人，以立军制；六步七步，六伐七伐，以教战法。陈师牧野，太公以百夫制师，以成武功，以四万五千人胜纣七十万众。周《司马法》，本太公者也。太公既没，齐人得其遗法。至桓公霸天下，任管仲，复修太公法，谓之节制之师。诸侯毕服。 
太宗曰： 儒者多言管仲霸臣而已，殊不知兵法乃本于王制也。诸葛亮王佐之才，自比管、乐，以此知管仲亦王佐也。但周衰时，王不能用，故假齐兴师尔。 
靖再拜曰： 陛下神圣，知人如此，老臣虽死，无愧昔贤也。臣请言管仲制齐之法：三分齐国，以为三军；五家为轨，故五人为伍；十轨为里，故五十人为小戎；四里为连，故二百人为卒；十连为乡，故二千人为旅五乡一师，故万人为军。亦由《司马法》一师五旅、一旅五卒之义焉。其实皆得太公之遗法。 
10、太宗曰： 《司马法》，人皆言穰苴所述，是欤，否也？ 
靖曰： 按《史记.穰苴传》，齐景公时，穰苴善用兵，败燕、晋之师，景公尊为司马之官，由是称司马穰苴，子孙号司马氏。至齐威王，追论古司马法，又述穰苴所学，遂有《司马穰苴书》数十篇，今世所传兵家者流，又分权谋、形势、阴阳、技巧四种，皆出《司马法》也。 
太宗曰：  汉张良、韩信序次兵法，凡百八十二家，删取要用，定著三十五家。 今失其传，何也？ 
靖曰： 张良所学，太公《六韬》、《三略》是也。韩信所学，穰苴、孙武是也。然大体不出 三门  四种 而已。 
太宗曰： 何谓 三门 ？ 
靖曰： 臣按《太公谋》八十一篇，所谓阴谋。不可以言穷；《太公言》七十一篇，不可以兵穷；《太公兵》八十五篇，不可以财穷。此 三门 也。 
太宗曰： 何谓 四种 ？ 
靖曰： 汉任宏所论是也。凡兵家流，权谋为一种，形势为一种，及阴阳、技巧二种，此 四种 也。 
11、太宗曰： 《司马法》首序蒐狩，何也？ 
靖曰： 顺其时而要之以神，重其事也。周礼最为大政：成有歧阳之蒐，康有酆宫之朝，穆有涂山之会，此天子之事也。及周衰，齐桓有召陵之师，晋文有践土之盟，此诸侯奉行天子之事也。其实用九伐之法以威不恪。假之以朝会，因之以巡游，训之以甲兵，言无事兵不妄举，必于农隙，不忘武备也。故首序蒐狩，不其深乎？ 
12、太宗曰： 春秋楚子二广之法云： 百官象物而动，军政不戒而备。 此亦得周制欤？ 
靖曰： 按左氏说，楚子乘广三十乘，广有一卒，卒偏之两。军行右辕，以辕为法，故挟辕而战，皆周制也。臣谓百人曰卒，五十人曰两，此是每车一乘，用士百五十人，比周制差多耳。周一乘步卒七十二人，甲士三人。以二十五人为一甲，凡三甲，共七十五人。楚，山泽之国，车少而人多。分为三队，则与周制同矣。 
13、太宗曰： 春秋荀吴伐狄，毁车为行，亦正兵欤，奇兵欤？ 
靖曰： 荀吴用车法耳，虽舍车而法在其中焉。一为左角，一为右角，一为前拒，分为三队，此一乘法也，千万乘皆然。臣按曹公《新书》云：攻车七十五人，前拒一队，左右角二队，守车一队，炊子十人，守装五人，厩养五人，樵汲五人，共二十五人。攻守二乘，凡百人。兴兵十万，用车千乘，轻重二千，此大率荀吴之旧法也。又观汉魏之间军制：五车为队，仆射一人；十车为师，率长一人；凡车千乘，将吏二人。多多仿此。臣以今法参用之：则跳荡，骑兵也；战锋队，步、骑相半也；驻队，兼车乘而出也。臣西讨突厥，越险数千里，此制未尝敢易。盖古法节制，信可重也。 
14、太宗幸灵州回，召靖赐坐，曰： 朕命道宗及阿史那杜尔等讨薛延陀，而铁勒诸部乞置汉官，朕皆从其请。延陀西走，恐为后患，故遣李勣讨之。今北荒悉平，然诸部番汉杂处，以何道经久，使得两全安之？ 
靖曰： 陛下敕自突厥至回纥部落，犯置驿六十六处，以通斥候，斯已得策矣。然臣愚以谓，汉戍宜自为一法，番落宜自为一法，教习各异，勿使混同。或遇寇至，则密敕主讲，临时变号易服，出奇击之。 
太宗曰： 何道也？ 
靖曰： 此所谓 多方以误之 之术也。番而示之汉，汉而示之番，彼不知番汉之别，则莫能测我攻守之计矣。善用兵者，先为不测，则敌 乖其所之 也。 
太宗曰： 正合朕意，卿可密教边将。只以此番、汉，便见奇正之法矣。 
靖曰： 圣虑天纵，闻一知十，臣安能极其说哉！ 
15、太宗曰： 诸葛亮言 有制之兵，无能之将，不可败也；无制之兵，有能之将，不可胜也。 朕疑此谈非极致之论。 
靖曰： 武侯有所激云耳。臣按《孙子》有曰： 教习不明，吏卒无常，陈兵纵横，曰乱。 自古乱军引胜，不可胜纪。夫教道不明者，言教阅无古法也；吏卒无常者，言将臣权任无久职也；乱军引胜者，言己自溃败，非敌胜之也。是以武侯言 兵卒有制，虽庸将未败若兵卒自乱，虽贤将危之。 又何疑焉？ 
太宗曰： 教阅之法，信不可忽。 
靖曰： 教得其道，则士乐为用。教不得法，虽朝督暮责，无益于事矣！臣所以区区古制、皆纂以图者，庶乎成有制之兵也。 
太宗曰： 卿为我择古陈法，悉图以上。 
16、太宗曰： 番兵唯劲马奔冲，此奇兵欤？汉兵为弩、犄角，此正兵欤？ 
靖曰： 按《孙子》云： 善用兵者，求之以势，不责于人，故能择人而任势。 夫所谓择人者，各随番汉所长而战也。番长于马，马利乎速斗；汉长于弩，弩利乎缓战。此自然各任其势也，然非奇正所分。臣前曾述番汉必变号易服者，奇正相生之法也。马亦有正，弩亦有奇，何常之有哉！ 
太宗曰： 卿更细言其术 
靖曰： 先形之，使敌从之，是其术也。 
17、太宗曰： 近契丹、奚皆内属，置松漠、饶乐二都督，统于安北都护。朕用薛万彻，如何？ 
靖曰： 万彻不如阿史那社尔及执失思力、契必何力，此皆番臣之知兵者也。臣尝与之言松漠、饶乐山川道路，番情逆顺，远至于西域部落十数种，历历可信。臣教之以阵法，无不点头服义。望陛下任之勿疑，若万彻，则勇而无谋，难以独任。 
太宗曰： 番人皆为卿役使！古人云， 以蛮夷攻蛮夷，中国之势也。 卿得之矣。 
