慎风寒，节饮食，是从吾身上却病法。
寡嗜欲，戒烦恼，是从吾心上却病法。
少思虑以养心气，寡色欲以养肾气，勿妄动以养骨气，戒嗔怒以养肝气，薄滋味以养胃气，省言语以养神气，多读书以养胆气，顺时令以养元气。
忧愁则气结，忿怒则气逆，恐惧则气陷，拘迫则气郁，急遽则气耗。
行欲徐而稳，立欲定而恭，坐欲端而正，声欲低而和。
心神欲静，骨力欲动。
胸怀欲开，筋骸欲硬。
脊梁欲直，肠胃欲净。
舌端欲卷，脚跟欲定。
耳目欲清，精魂欲正。
多静坐以收心，寡酒色以清心，去嗜欲以养心，玩古训以警心，悟至理以明心。
宠辱不惊，肝木自宁。动静以敬，心火自定。
饮食有节，脾土不。
调息寡言，肺金自全。
恬淡寡欲，肾水自足。
道生于安静，德生于卑退，福生于清俭，命生于和畅。
天地不可一日无和气，人心不可一日无喜神。
拙字可以寡过，缓字可以免悔，退字可以远祸，
苟字可以养福，静字可以益寿。
毋以妄心戕真心，勿以客气伤元气。
拂意处要遣得过，清苦日要守得过。
非理来要受得过，忿怒时要耐得过，嗜欲生要忍得过。
言语知节，则愆尤少。举动知节，则悔吝少。
爱慕知节，则营求少。欢乐知节，则祸败少。
饮食知节，则疾病少。
人知言语足以彰吾德，而不知慎言语乃所以养吾德。
人知饮食足以益吾身，而不知节饮食乃所以养吾身。
闹时炼心，静时养心，坐时守心，
行时验心，言时省心，动时制心。
荣枯倚伏，寸田自开惠逆，
何须历问塞翁？修短参差，
四体自造彭殇，似难专咎司命！
节欲以驱二竖，修身以屈三彭，安贫以听五鬼，息机以弭六贼。
衰后罪孽，都是盛时作的。
老来疾病，都是壮年招的。
败德之事非一，而酗酒者德必败。
伤生之事非一，而好色者生必伤。
木有根则荣，根坏则枯。
鱼有水则活，水涸则死。
灯有膏则明，膏尽则灭。
人有真精，保之则寿，戕之则妖。
