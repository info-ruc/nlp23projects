孫星衍敘錄丁孚漢儀，隋志不載。唐志：丁孚漢官儀式選用一卷。與蔡質書同名，不知實本一書，或後人誤合為一。今錄成一卷，題曰「吳太史令」者，見三國志薛綜傳。
漢儀一卷吳太史令丁孚撰清孫星衍校集太僕丞，六百石。續漢志補注內謁者令，秩千石。漢書宣帝紀注
中宮藏府令，秩千石，儀比御府令。續漢志補注
給事中宮侍郎六人，比尚書郎，宦者為之。給事黃門四人，比黃門侍郎。給事羽林郎一人，比羽林將虎賁官騎下。續漢志補注
太僕、太中大夫襄言：「乘輿綬，黃地冒白羽，青絳綠五采，四百首，長二丈三尺。詔所下王綬，冒亦五采，上下無差。諸王綬四采，絳地冒白羽，青黃去綠，〔一〕二百六十首，長二丈二尺。〔二〕公主綬如王。侯，絳地，紺縹三采，百二十首，長丈八尺。二十石綬，羽青地，桃華縹三采，百二十首，長丈八尺。黑綬，羽青地，絳二采，八十首，長一丈七尺。黃綬一采，八十首，長丈七尺。以為常式。民織綬不如式，沒入官，犯者為不敬。二千石綬以上，禁民無得織以粉組。」皇太后詔可，王綬如所下。續漢志補注、通典職官〔三〕
拜諸侯王公儀太常住下，東向讀文。續漢志補注、通典禮
夏勤策文曰：「維元初六年三月甲子，制詔以大鴻臚勤為司徒。曰：「朕承天序惟稽古，建爾于位為漢輔。往率舊職，敬敷五教，五教在寬。左右朕躬，宣力四表，保乂皇家，於戲！實惟秉國之均，旁祇厥緒，時亮天工，可不慎與！勤而案：通典引作「其」。戒之！」」續漢志補注、通典禮
酎金律，文帝所加，以正月旦作酒，八月成，名酎酒。因合案：通典引作「令」。諸侯助祭貢金。續漢志補注、通典禮
九真、交阯、日南者用犀角二，長九寸，若毒瑁甲一；鬱林用象牙一，長三尺以上，若翠羽各二十，準以當金。後漢書章帝紀注
皇后出，乘鸞輅，青羽，駕駟馬，龍旂九旒，大將軍妻參乘，太僕妻御，前鸞旂車，皮軒闒戟，雒陽令奉引，亦千乘萬騎。車府令設鹵簿駕，公、卿、五營校尉、司隸校尉、河南尹妻皆乘其官車，帶夫本官綬，從其官屬導從皇后。置虎賁、羽林騎、戎頭、黃門鼓吹，五帝車，女騎夾轂，執法御史在前後，亦有金鉦黃鉞，五將導。桑于蠶宮，手三盆于繭館，畢，還宮。續漢志補注
永平七年，陰太后崩，晏駕詔曰：「柩將發于殿，群臣百官陪位，黃門鼓吹三通，鳴鍾鼓，天子舉哀。女侍史官三百人皆著素，參以白素，引棺挽歌，下殿就車，黃門宦者引以出宮省。太后魂車，鸞路，青羽，駟馬，龍旂九旒，前有方相，鳳皇車，大將軍妻參乘，太僕妻御，悉道。公卿百官如天子郊鹵簿〔儀〕。」〔四〕後和鄧后葬，案以為儀，自此皆降損于前事。續漢志補注
孝靈帝葬馬貴人，贈步搖、赤紱葬，案：初學記引作「赤綴」，無「葬」字。青羽，駟馬。柩下殿，女侍史一百人著素衣挽歌，〔五〕引木下就車，黃門宦者引出宮門。續漢志補注、初學記禮部
桓帝祠恭懷皇后祝文曰：「孝曾孫皇帝志，使有司臣太常撫，夙興夜處，小心畏忌，不墮其身，一不寧。敢用絜牲一元大武，柔毛剛鬣，商祭明視，薌萁嘉薦，普淖鹹鹺，豐本明粢，醪用（用）薦酎，〔六〕事於恭懷皇后。尚饗。」嘏辭賜皇帝福：「恭懷皇后命工祝承致多福無疆于爾孝（孫）曾孫皇帝，〔七〕使爾受祿于天，宜稼于田，眉壽萬年。介爾景福，俾守爾民，勿替引之。」太常再拜，太牢左辨以致皇帝。續漢志補注
校勘記〔一〕點校本續漢輿服志補注據殿本改「綠」作「緣」。又通典卷六三仍作「綠」。
〔二〕點校本續漢輿服志補注作「二丈一尺」，通典卷六三亦同。孫輯從汲本。
〔三〕此引見通典禮部，非職官部。
〔四〕諸本續漢禮儀志補注均作「天子郊鹵簿儀」，故據補「儀」字。
〔五〕點校本續漢禮儀志補注引作「女侍史二百人」。
〔六〕據續漢志補注原引刪。
〔七〕同右。
