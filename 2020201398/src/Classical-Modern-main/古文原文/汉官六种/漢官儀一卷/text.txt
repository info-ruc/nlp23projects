漢官儀漢應劭撰元陶宗儀輯獬豸獸性觸不直，故執憲者以其角形為冠。〔一〕侍御史，周官也，為柱下史，冠法冠。一曰柱後，以鐵為柱。〔二〕
正月旦，天子御德陽殿，臨軒。公、卿、大夫、百官各陪位朝賀。蠻貊胡羌朝貢，必見屬郡（封）〔計〕吏，皆陛覲。〔三〕
孝武時，天子以下未有幘。元帝頞上有壯髮，不欲使人見，乃始進幘，群僚隨焉。〔四〕
省中皆胡粉塗壁，畫古烈王。〔五〕
孝武皇帝南平百越，北攘戎狄，置交阯朔方之州，復徐梁之地，改雍曰梁，改梁曰益，凡十三州。所以交朔獨不州，明示帝王未必相襲，始開地方，〔六〕遂交南方，為子孫基阯也。
侍中，秩千石。黃門有畫室署、玉堂署，各有長一人。〔七〕
尚書郎懷香握蘭，趨走丹墀。〔八〕
世祖封禪，久有白氣一丈，〔九〕東南極望，正直壇所，有青氣上與天屬，遙望不見此，〔一０〕瑞命之符也。
謁者著緗幘大冠。〔一一〕
綬者，有所受，以別尊卑，彰有德也。〔一二〕
司空騎吏以下皂，因秦水德。今漢家火德，宜著絳。〔一三〕
虎賁中郎將衣紗縠單衣，虎綿。〔一四〕
尚書令、僕、丞、郎月賜渝糜大墨一枚，小墨一枚。〔一五〕
天子壇田，公卿耕訖，嗇夫下種。凡稱籍田為千，亦曰帝籍，亦曰耕籍，亦曰東耕，亦曰親耕，亦曰玉籍。〔一六〕
侍中向存年老口臭，〔一七〕帝乃賜以雞舌香，令含之。
校勘記〔一〕此引出初學記卷二六。
〔二〕同右。
〔三〕宛委山堂本說郛避清人之忌，刪「胡」字。今據御覽卷二九補。又改「封」作「計」。此引又見于類聚卷三九，「必」作「畢」，屬上讀。
〔四〕此引見於御覽卷八九。
〔五〕御覽卷一八七有此引，「烈王」作「烈士」，當是。
〔六〕御覽卷一五七引「地方」作「北方」，餘皆同。
〔七〕此引見於御覽卷二一九。
〔八〕此引與御覽卷九八三所引皆同，但御覽作蔡質漢官儀之文。又書鈔卷六０、初學記卷一一引漢官儀中，有此十一字。御覽卷二一五引漢官儀中，有「郎」以下九字。不詳陶氏所本為何。
〔九〕御覽卷八七二「久」引作「夕」，御覽卷一五亦同。夕，於此指夕牲之時，詳見續漢志補注所引封禪儀。
〔一０〕御覽卷八七二「此」作「巔」，是。
〔一一〕此引見於御覽卷六八七。
〔一二〕此引出御覽卷六八二。
〔一三〕唯御覽卷六九五引與此引多同，僅兩「德」字皆作「行」，「宜」下無「著」字。
〔一四〕此引分見書鈔卷一二九、御覽卷六九五。疑陶輯「虎」下脫「文」字。
〔一五〕此引與初學記卷二一中兩引同。然其中敘事引作漢書之文，事對作蔡質漢官之語。疑陶輯引誤。
〔一六〕此引分見初學記卷一四、御覽卷五三七。其引「壇田」作「升壇」，「玉藉」作「王藉」，與陶輯略異。
〔一七〕御覽卷三六七引有此條，「向存」作「乃存」。
