孫星衍敘錄隋志：漢官五卷，應劭注。漢官儀十卷，應劭撰。據後漢書應劭傳，建安二年，「詔拜劭為袁紹軍謀校尉。時始遷都於許，舊章堙沒，書記罕存。劭慨然歎息，乃綴集所聞，著漢官禮儀故事」。劭所撰，止一書，不知隋志何以分為二。又劭傳云：「凡朝廷制度，百官典式，多劭所立。初，父奉為司隸時，並下諸官府郡國，各上前人像贊，劭乃連綴其名，錄為狀人紀。」今諸書引漢官儀，有諸人姓名，狀人紀者，疑即其書中篇名。陳氏書錄解題有「應劭漢官儀一卷，載三公官名及名姓州里，李埴補一卷，俱不傳」。諸書引有作應劭漢官，應劭漢官儀，亦有彼此互舛，不可分別。今併錄為二卷。續漢志劉昭補注引漢官不標名應劭者，悉是目錄，不知何人所撰。別為一卷，以存其舊。
漢官儀卷上漢軍謀校尉應劭撰清孫星衍校集太傅，古官也。周成王時，康叔為之。高后元年，初用王陵，金印紫綬。八年省。哀帝元壽二年復置，位在三公上。世祖中興，特遣使者備禮，徵故密令卓茂，〔一〕策曰：案：北堂書鈔引作「卓茂甲申策書」。「前密令卓茂，束身自修，執節純固。案：北堂書鈔引有「前密令」下十三字，無下文「夫士」二字，又「束身」作「束髮」。〔二〕夫士誠能為人所不能為，名冠天下，當受天下重賞。〔三〕故武王誅紂，封比干之墓，表商容之閭。今以茂為太傅，案：文選任彥升為范尚書讓吏部封侯表注引作「特擢盛德，南陽卓茂為太傅」。封宣德侯。」〔四〕北堂書鈔設官部、藝文類聚職官部、太平御覽職官部案，此條引俱作應劭漢官，唯文選注引作漢官儀。下文凡言漢官者，上皆有「應劭」二字。
傅者，覆也。續漢志補注
明帝甲辰策書曰：〔五〕「高密侯鄧禹，元功之首，其以禹為太傅。」北堂書鈔設官部案：此條引作漢官。〔六〕
和帝丁酉策書曰：〔七〕「故太尉鄧彪，元功之族，三讓彌高，海內歸仁，為群賢首。其以彪為太傅，〔八〕案：北堂書鈔、初學記、藝文類聚俱引作「太尉」。錄尚書事，百官總己以聽，庶得專位內之事。」〔九〕北堂書鈔設官部、初學記職官部、藝文類聚職官部、太平御覽職官部兩引
殤帝策曰：〔一０〕「張禹三世在位，黃髮罔愆，〔一一〕忠孝彌篤。其以禹為太傅，錄尚書事，百官總己以聽。」北堂書鈔設官部兩引
沖帝丁酉策書曰：〔一二〕「舅氏輔翼股肱，三公國之楨榦，朝廷取正，以成斷金。太尉趙峻，三世掌典機衡，〔一三〕案：太平御覽引作「樞衡」。有匪石不二之心。〔一四〕大司農李固，公族之苗，忠直不回，〔一五〕有史魚之風。今以峻為太傅，固為太尉，與大將軍冀參錄尚書事。」北堂書鈔設官部兩引、初學記職官部、藝文類聚職官部兩引、太平御覽職官部兩引
靈帝策書曰：「故太尉陳蕃，忠亮蹇諤，有不吐茹之節。司徒胡廣，惇德允元，五世從政。今以蕃為太傅，與廣參錄尚書事。」藝文類聚職官部、太平御覽職官部
太師，太傅，太保，皆古官也。〔一六〕初學記職官部
太師，古官也。平帝元年，孔光以太傅見，授詔，太師無朝，十日一賜餐，賜靈壽杖，省中施坐置几。太師入省中用杖，自是而□。續漢志補注案：三公，太師在太傅前。後漢省太師、太保，唯置太傅。今改列於後。又案：此條末「□」，今本作「闕」字，乃校者所記，而後來誤入正文也。今訂正。
孝平皇帝元始元年，〔一七〕太后詔曰：「太師光，今年老有疾，俊乂大臣，惟國之重。書曰「無遺老成」，〔一八〕國之將興，尊師重傅。其令大師無朝，十日一賜餐，賜以靈壽杖，黃門令為太師於省中施坐置几，太師入省用杖焉。」北堂書鈔設官部、初學記職官部、太平御覽職官部
平帝元始元年，〔一九〕孔光以太師見授。太后詔曰：「太師先聖之後，〔二０〕道術通明，案：北堂書鈔又引作「先師之子，德行純淑」。宜居四輔職，訓導帝躬。」北堂書鈔設官部、初學記職官部
太保，古官也。保，養也。北堂書鈔設官部、藝文類聚職官部、太平御覽職官部〔二一〕
太尉，秦官也，武帝更名大司馬。後漢書光武紀注案：通典職官云：「應劭漢官謂太尉為周官，非也。」與此異。
武帝元狩四年，置大司馬，以冠將軍之號，而無印綬。北堂書鈔設官部
元狩六年，罷太尉，法周制置司馬。時議者以為漢軍有官、千人、司馬，故加「大」為大司馬，所以別異大小司馬之號。續漢志補注
三司之職，司馬主兵。漢承秦曰太尉，武帝改曰大司馬，無印綬，官兼加而已。世祖改曰太尉。太平御覽職官部案：引作漢官序
張衡云：案：太平御覽引作「河閒相張衡說」。「明帝更司馬、司空府，欲復更太尉府。案：太平御覽引作「明帝以為司徒、司空府已榮，欲更治太尉府」。時公南陽趙也。案：太平御覽引有「南陽」二字。西曹掾安眾鄭均，素好名節，以為朝廷新造北宮，整飭官寺，旱魃為虐，民不堪命，曾無殷湯六事，周宣雲漢之辭。今府本館陶公主第舍，員職既少，自足相容。〔二二〕表陳之，即聽許。〔二三〕其冬，臨辟雍，〔二四〕歷二府，見皆壯麗，〔二五〕而太尉府獨卑陋。顯宗東顧歎息曰：「椎牛縱酒，勿令乞兒為宰。」時子世為侍中，驂乘，歸具白之，以為恨，頻譴責均，均自劾去，道發病亡。」續漢志補注、太平御覽職官部
章帝詔曰：「司空牟融，典職六年，勤勞不怠。其以融為太尉，錄尚書事。」北堂書鈔設官部、藝文類聚職官部兩引、太平御覽職官部兩引
殤帝策書曰：「司徒徐防，以臺閣機密，施政牧守。其以防為太尉，錄尚書事，百官總己以聽。」藝文類聚職官部
太尉、司徒、司空長史，秩比千石，號為「毗佐三台，助成鼎味」。〔二六〕太平御覽職官部
東西曹掾比四百石，餘掾比三百石。賊曹，主盜賊之事。後漢書銚期傳注
決曹，主罪法事。〔二七〕後漢書王霸傳注
宮騎（二十二）〔三十〕人。〔二八〕續漢志補注
王莽時，議以漢無司徒官，故定三公之號曰大司馬、大司徒、大司空。世祖即位，因而不改。續漢志補注
漢儀曰：〔二九〕「司徒府與蒼龍闕對，厭於尊者，不敢號府」。應劭曰：「此不然。丞相舊位在長安時，有四出門，〔三０〕隨時聽事。明帝東京本欲依之，迫於太尉、司空，但為東西門耳。每國有大議，天子車駕親幸其殿。」通典職官案：「應劭曰」以下，是漢官儀之文。
相國、丞相，皆六國時官。通典職官
丞相有疾，御史大夫三日一問起居，百官亦如之。案：藝文類聚引作「百僚亦然」。朝廷遣中使太醫高手，膳羞絡繹。及瘳視事，尚書令若光祿大夫，賜以養牛、上尊酒。藝文類聚職官部、太平御覽職官部
丞相見免，乘騩馬自府歸。說文繫傳十九
武帝置丞相司直。元壽二年改丞相為大司徒，司直仍舊。今省。後漢書光武紀注
司徒府掾屬三十一人，秩千石。令史及御屬三十六人。後漢書光武紀注、梁冀傳注
綏和元年，罷御史大夫官，法周制，初置司空。議者又以縣道官獄司空，故覆加「大」，為大司空，亦所以別大小之文。續漢志補注
御史大夫、尚書令、司隸校尉，皆專席，號三獨坐。後漢書王常傳注
大司空朱博奏：「高皇帝置御史大夫，位次丞相。」北堂書鈔設官部
司空騎吏以下皁，因秦水行。今漢家火行，宜絳。太平御覽服章部
三公聽採長吏臧否，人所疾苦，還條奏之，是為舉謠言也。頃者舉謠言，〔掾〕屬令史都會殿上，〔三一〕主者大言州郡行狀云何，善者同聲稱之，不善者默爾銜枚。後漢書蔡邕傳注、范滂傳注
今司徒太尉下書州郡，〔三二〕文皆稱公。蓋倉頡作書，自環者謂之私，〔三三〕背私者謂之公。案：通典職官引下有「韓子曰「背私曰公」」七字。春秋「九命作宰」。天子御坐即起，其興案：「其興」當作「在輿」，見通典。為下。凡拜，天子臨軒，六百石以上悉會，直事卿贊，〔三四〕御史授，案：當脫「印綬」二字，見通典。公三讓，然後乃受之。漢禮儀曰：「天子稱尊號曰皇帝，言曰制，補制言曰詔，稱民有言有辭曰陛下。」今皆施行。詩云：「肅肅王命，仲山甫將之；邦國若不，仲山甫明之。」詔令之義。三公三人以承君，蓋由鼎有足。故易曰「鼎象」也。北堂書鈔設官部案：通典職官引作「鼎足三者，三光也」。
群臣上書，公、卿、校尉、諸將不言姓。凡制書皆（稱）璽封，〔三五〕尚書令重封。惟赦贖令司徒印，露布州郡也。後漢書鮑昱傳注
世祖詔：案：北堂書鈔引作「中興甲寅詔書」。「方今選舉，賢佞朱紫錯用。丞相故事，四科取士。一曰德行高妙，志節清白；二曰學通行修，經中博士；〔三六〕三曰明達法令，足以決疑，能案章覆問，文中御史；〔三七〕四曰剛毅多略，遭事不惑，明足以決，才任三輔令。〔三八〕皆有孝悌廉公之行。〔三九〕自今以後，審四科辟召，及刺史、二千石察茂才尤異孝廉之吏，務盡實覈，選擇英俊、賢行、廉潔、平端於縣邑，務授試以職。有非其人，臨計過署，不便習官事，書疏不端正，不如詔書，有司奏罪名，並正舉者。」又舊河隄謁者，世祖改以三府掾屬為謁者領之，遷超御史中丞、刺史，或為小郡。監察黎陽謁者，世祖以幽并州兵騎定天下，〔四０〕案：後漢書竇憲傳注引作「光武中興」，又「定」上有「克」字。故於黎陽立營，以謁者監之，兵騎千人，復除甚重。謁者任輕，多放情態，順帝改用公解府掾有清名威重者，遷超牧守焉。續漢志補注、北堂書鈔設官部案：後漢書和帝紀注、太平御覽治道部引作「建初八年十二月己未詔書」，文略同，唯無「河隄謁者」以下一段。
三公府有長史一人。後漢書梁冀傳注
將軍，周官也。趙王以李牧為將軍破秦，〔四一〕始受大名。王翦、灌嬰並為之。北堂書鈔設官部
將軍，周官也。漢興，置大將軍，位丞相上。北堂書鈔設官部
和帝以竇憲為大將軍，乃冠三公。太平御覽職官部
梁冀為大將軍，以三世姻媾援立之功，公卿希旨，上比周、霍，舉高第茂才官屬，皆倍餘府。太平御覽職官部
鼓吹二十人，非常員。舍人十人。續漢志補注、通典職官
鼓吹為國盤娛，禦每爪牙。〔四二〕北堂書鈔儀飾部
漢興，置驃騎將軍，位次丞相。是以漢百官志云驃騎將軍秩與大將軍同。〔四三〕北堂書鈔設官部、太平御覽職官部
章帝以元舅馬防為車騎將軍，服銀印青綬，位在卿上，絕席。續漢志補注、北堂書鈔設官部、太平御覽職官部
和帝以竇憲為車騎將軍，賜金印紫綬，位次司空。續漢志補注、北堂書鈔設官部
武帝西征西夷，有前後左右將軍，為國爪牙，所以提示威靈，折衝萬里。北堂書鈔設官部
度遼將軍，孝武皇帝初用范明友。明帝十八年，案：當云「八年以中郎將吳常」，見明帝紀注。〔四四〕行度遼將軍事。安帝元初元年，置真。銀印青綬，秩二千石。長史、司馬六百石。續漢志補注
度遼將軍屯五原曼柏縣。後漢書安帝紀注
將軍掾屬二十九人，中大夫無員，令史四十一人。後漢書東平憲王傳注
太常，古官也。書曰：「伯夷，「典朕三禮」。帝曰：「咨伯，汝作秩宗」。」百官公卿表云：「太常，古官。」云伯夷也。北堂書鈔設官部
太常，古官也。書曰「伯夷」。欲令國家盛大，社稷常存，故稱太常。以列侯為之，重宗廟也。後漢書光武紀注、北堂書鈔設官部
北海周澤為太常，齋有疾，〔四五〕其妻憐其年老被病，〔四六〕窺內問之。澤大怒，以為干齋，掾吏叩頭爭之，不聽，遂收送詔獄，〔四七〕並自劾謝。論者非其激發不實。〔四八〕諺曰：「居世不諧，為太常妻。一歲三百六十日，三百五十九日齋，一日不齋醉如泥。〔四九〕既作事，復低迷。」初學記職官部、藝文類聚職官部、太平御覽職官部
卿，彰也，明也。言當背邪向正，彰有道德。北堂書鈔設官部
太史令屬太常，案：張衡傳注引有此二字。秩六百石。掌天時星歷，凡歲奏新年歷；凡國祭祀喪娶之事，奏良日；國有瑞應災異，（掌）記之。〔五０〕後漢書張衡傳注、太平御覽職官部案：太平御覽引作「應劭曰」。
太史令，秩六百石。望郎三十人，掌故三十人。昔在顓頊，南正重司天，火正黎司地。唐虞之際，分命羲和歷象日月星辰，敬授民時。至于夏后、殷、周，世序其官，皆精研術數，窮神知化。當春秋時，魯有梓慎，晉有卜偃，宋有子韋，鄭有裨灶，觀乎天文，以察時變，其言屢中，有備無害。漢興，甘石、唐都、司馬父子，抑亦次焉。末塗偷進，苟忝茲階，既闇候望，競飭邪偽，以凶為吉，莫之懲糾。太平御覽職官部案：引「應劭曰」。
張溫字伯慎，穰人也，封玄鄉侯。〔五一〕太史奏言有大臣誅死，董卓取溫笞殺於市而厭之。〔五二〕後漢書竇武傳注
博士，秦官也。博者，通博古今；士者，辨於然否。〔五三〕案：藝文類聚、太平御覽引有「博者」以下十二字。孝武建元五年，案：朱浮傳注引作「武帝」，無年號。初置五經博士，秩六百石。案：太平御覽引有此四字。後增至十四人。太常差次有聰明威重者一人為祭酒，〔五四〕總領綱紀。其舉狀曰：「生事愛敬，喪歿如禮。通易、尚書、孝經、論語，兼綜載籍，窮微闡奧。隱居樂道，不求聞達。身無金痍痼疾，世六屬不與妖惡交通、〔五五〕王侯賞賜。行應四科，經任博士。」下言某官某甲保舉。後漢書朱浮傳注、藝文類聚職官部、太平御覽職官部
光武中興，恢宏稽古，易有施、孟、梁邱賀、京房，書有歐陽和伯、夏侯勝、建，詩有申公、轅固、韓嬰，春秋有嚴彭祖、顏安樂，禮有戴德、戴勝。凡十四博士。太常差選有聰明威重一人為祭酒，總領綱紀也。〔五六〕後漢書徐防傳注
漢置博士祭酒一人，秩六百石。唐六典二十一
文帝博士七十餘人，為待詔博士。朝服玄端，〔五七〕章甫冠。唐六典二十一
博士入平尚書，出部刺史、諸侯相，次轉諫大夫。北堂書鈔設官部
博士限年五十以上。後漢書楊仁傳注
秘書監一人，秩六百石。〔五八〕後漢書桓帝紀注、唐六典十
大予樂令一人，秩六百石。後漢書明帝紀注
置陵園令、食監各一人，秩皆百石。後漢書皇后紀注
憲陵園丞秩三百石，陽陵令秩六百石。〔五九〕後漢書段熲傳注
丞皆選孝廉郎年少薄伐者，遷補府長史、都官令、候、司馬。續漢志補注
光，明也。祿，爵也。勳，功也。言光（六）〔祿〕典郎、謁、諸虎賁、羽林，〔六０〕舉不安得，〔六一〕賞不失勞，故曰光祿勳。太平御覽職官部
光祿勳有南北廬主事、三署主事。案：後漢書張霸傳注：光祿勳主事，見漢官儀。〔六二〕於諸郎之中，察茂才高第者為之，秩四百石。次補尚書郎，出宰百里。唐六典一〔六三〕
光祿有主簿。唐六典十五
光祿舉敦厚、質樸、遜讓、節儉，此為四行。〔六四〕後漢書吳祐傳注、范滂傳注
五官中郎將，秦官也。秩比二千石，三署郎屬焉。太平御覽職官部
五官、左、右中郎將，秦官也。秩比二千石。凡郎官皆主更直，執戟宿衛。北堂書鈔設官部
郎中令，屬官有五官中郎將，左、右中郎將，曰三署。署中各有中郎、議郎、侍郎、郎中，皆無員。（外）多至千人，〔六五〕主執戟衛宮陛，及諸虎賁、羽林郎皆屬焉。謂之郎中令者，言領諸郎而為之長。初學記職官部案：續漢志無郎中令。〔六六〕
三署謂五官署也，左、右署。〔六七〕各置中郎將以司之。郡國舉孝廉以補三署郎，年五十以上屬五官，其次分在左、右署，凡有中郎、議郎、侍郎、郎中四等，無員。後漢書和帝紀注
建武二十四年，〔六八〕遣中郎將段郴迎單于於五原塞。北堂書鈔設官部
虎賁中郎將，古官也。書稱「武王伐紂，戎車三百兩，虎賁八百人，〔六九〕擒紂於牧之野」。言其猛怒如虎之奔赴也。孝武建元三年，初置期門。案：順帝紀注引有「孝武」以下十字。北堂書鈔引作「孝武皇帝初置期門」。平帝元始元年，更名虎賁郎。案：白帖七十五引「更名虎賁中郎將」。〔七０〕古有勇者孟賁，改奔為賁。中郎將冠兩鶡尾。案：太平御覽服章部引「冠」下有「插」字。〔七一〕鶡，鷙鳥中之果勁者也，每所攫撮，應瓜摧碎，鬥不死不止。案：北堂書鈔引有「鬥」下五字。鶡尾，上黨所貢也。後漢書順帝紀注、北堂書鈔設官部、初學記服食部、〔七二〕太平御覽職官部、服章部
虎賁中郎將衣紗縠禪衣、虎文錦，〔七三〕餘郎亦然。漢書江充傳注、北堂書鈔衣冠部兩引、初學記寶器部、太平御覽服章部兩引、布帛部
虎賁千五百人，戴鶡尾，屬虎賁中郎將。後漢書光武紀注
武帝太初元年，初置建章營騎，後更名羽林。以天有羽林之星，故取名焉。又取從軍死事之子孫養羽林官，教以五兵，號曰羽林孤兒。光武中興，以征伐之士勞苦者為之，故曰羽林士。後漢書順帝紀注
羽林者，言其為國羽翼，如林盛也。皆冠鶡冠。一名為嚴郎，言其禦侮嚴厲。其後簡取五營高才，別為左、右監。〔七四〕羽林父死子繼，與虎賁同。廣韻九麌注、〔七五〕太平御覽職官部
羽林郎出補三百石丞、尉自占。丞、尉小縣（丞、尉）三百石，〔七六〕其次四百石，比秩為真，皆所以優之。後漢書和帝紀注
羽林左、右監，屬光祿。後漢書來歷傳注
羽林左監主羽林八百人，右監主九百人。後漢書安帝紀注
羽林左騎，秩六百石，領羽林，屬光祿勳。後漢書曹褒傳注
光祿大夫，秩比二千石，不言屬光祿勳。案：藝文類聚引有此六字。
光祿勳門外特施行馬，以旌別之。藝文類聚職官部、白帖七十五
成帝時，王延世以校尉領河隄。語曰：案：「語」當作「詔」。「東郡決河，流漂二州，校尉延世隄防立塞。改為河平元年。惟延世長於計策，功費約省。以延世為光祿大夫，秩二千石。」北堂書鈔政術部
天子二十七大夫，職在言議，毗亮九卿，無員，多至數十人。北堂書鈔設官部
登高能作賦，可以為大夫。感物造端，才知深美，可與國事，故舉為列大夫。古者諸侯、卿大夫交接鄰國，以微言相感，當揖讓之時，必稱時案：「時」當作「詩」。〔七七〕以喻其志，別賢不肖，而觀盛衰焉。北堂書鈔設官部
議郎、郎中，秦官也。議郎秩比六百石，特徵賢良方正敦朴有道。第公府掾，試博士者，拜郎中。北堂書鈔設官部
議郎十二人，秩比六百石，不屬署，不直事。侍御史遷補博士、諸侯王郎中令。北堂書鈔設官部
謁者僕射，秦官也。僕，主也。古者重武事，每官必有主射以督課之。〔七八〕後漢書光武紀注、北堂書鈔設官部
孝明皇帝丁酉詔書曰：「謁者，堯之尊官，所以試舜於四門。」北堂書鈔設官部
明帝詔書：「昔燕太子使荊軻劫始皇，變起兩楹之閒。其後謁者之引客，持匕首劍刺腋。高祖偃武行文，故易之以版。」北堂書鈔設官部
謁者皆著緗幘大冠、〔七九〕白絹單衣。北堂書鈔衣冠部、太平御覽服章部〔八０〕
謁者三十人，秩四百石，掌報章奏事及喪弔祭享。北堂書鈔設官部
謁者三十五人，以郎中秩滿歲稱給事，未滿歲稱灌謁者。後漢書雷義傳注
舊河隄謁者居之。水經注濟水
公車司馬令，〔八一〕周官也。秩六百石，冠一梁，掌殿司馬門，夜徼宮中，天下上事及闕下，案：和帝紀注引作「諸上書詣闕下者，皆集奏之」。凡所徵召，皆總領之。李郃以公車司馬入為侍中。漢書百官公卿表注、後漢書光武紀注、和帝紀注、三輔黃圖二、北堂書鈔設官部、太平御覽職官部
北宮衛士令一人，秩六百石。後漢書譙玄傳注
凡居宮中，皆施籍於掖門，案姓名當入者，本官為封棨傳，審印信，然後受之。後漢書竇武傳注
崇賢門內德陽殿。後漢書順帝紀注
未央大廄、〔八二〕長樂、承華等廄令，案：文選東京賦注引「漢有承華廄」。皆秩六百石。後漢書和帝紀注、三輔黃圖六
牧師諸苑三十六所，分置西北邊，〔八三〕分養馬三十萬頭。漢書百官公卿表注、後漢書和帝紀注
廷尉責案上御史臺。通典職官
光武時有以疑獄見廷尉曹史張禹，所問輒對，處當詳理。於是冊免廷尉，以禹代之，雖越次而授，亦足以厲其臣節也。通典職官、太平御覽職官部
秦置典客，掌諸侯及歸義蠻夷。漢因之。景帝更名大行令，武帝改曰大鴻臚。初學記職官部〔八四〕
鴻臚，景帝置。北堂書鈔設官部
皇帝延諸侯王，賓王諸侯，皆屬大鴻臚。故其薨，奏其跡，賜與謚及哀策誄文。通典職官
昔唐、虞賓于四門，此則禮賓之制。〔與〕鴻臚之任亦同。〔八五〕初學記職官部
宗正卿，秩中二千石。後漢書安帝紀注
長公主傅一人，私府長一人，食官一人，永巷長一人，家令一人，秩皆六百石，各有員吏。而鄉公主傅一人，秩六百石；僕一人，六百石；家丞一人，〔八六〕三百石。後漢書皇后紀注
長公主官屬，傅一人，員吏五人，騶僕射五人，私府〔長〕、食官〔長〕、永巷（長）令、〔八七〕家令各一人。後漢書鄧晨傳注
大司農，古官也。唐、虞分命羲、和四子，敬授民時。高祖受命，懲秦之獘，與民休息。逮至文、景，國家無事，家給人足。京師之錢，累一日巨萬，〔八八〕貫朽而不可校。太倉之粟，陳陳相因，充溢露積，腐敗而不可食。北堂書鈔設官部、藝文類聚職官部、太平御覽職官部
初秦置治粟內史，掌穀貨。漢因之。景帝更名大農令，武帝更名大司農，王莽改日羲和，又改為納言。〔八九〕東漢復曰大司農。初學記職官部、白帖七十五
丞二千石。續漢志補注案：此條引作「應劭漢官秩」。
平準令一人，秩六百石。後漢書靈帝紀注
廩犧令一人，秩六百石。後漢書和帝紀注、董鈞傳注
少府掌山澤陂池之稅，名曰禁錢，以給私養，自別為藏。少者，小也，故稱少府。秩中二千石。大用由司農，小用由少府，故曰小藏。北堂書鈔設官部
少者，小也，小故稱少府。王者以租稅為公用，山澤陂池之稅以供王之私用。古皆作小府。續漢志補注案：引作「漢官」。太平御覽職官部引漢官宰尹下曰：「少府，言別為少藏，故曰少府。」〔九０〕
田租、芻以給經用，凶年，山澤魚鹽市稅少府以給私用。續漢志補注
太醫令，周官也。兩梁冠，秩千石，丞三百石。北堂書鈔設官部、太平御覽職官部
太醫令一人，秩六百石。後漢書安帝紀注
太官令，兩梁冠，秩千石，丞四人。郡孝廉年五十，清修聰明者，光祿上名，迺召拜，比秩四百石。三歲為令，以供養勞苦遷。案：此下當有闕文。左丞有湯官丞，案：當云「有左丞，有湯官丞」。掌諸甘配。案：當云「有甘丞，掌諸甘肥」。皆見續漢書志及補注〔九一〕有丞，掌瓜菜茹薪炭。太平御覽職官部
太官令，秩一千石。桓帝延熹元年，使太官令得補二千石，置四丞。唐六典十五
太官，主膳羞也。後漢書皇后紀注案：光武紀注引「口實，膳羞之事也」。
太官〔〕丞官別在外，〔九二〕掌瓜菜茹。太平御覽菜茹部
太官右監丞，秩比六百石。後漢書桓帝紀注
守宮令一人，〔九三〕秩六百石。後漢書桓帝紀注
鴻德苑令一人，秩六百石。後漢書桓帝紀注案：「鴻德」二字，從桓帝紀注以小字別之，下凡倣此。
侍中，周官也。案：太平御覽引連下「金蟬」一段。侍中便蕃左右，與帝升降，卒思案：北堂書鈔引作「切問」近對，拾遺補闕，百寮之中，莫密於茲。北堂書鈔設官部、初學記職官部、藝文類聚職官部、白帖七十一、太平御覽職官部
侍中金蟬左貂。案：藝文類聚引作「有貂」，誤。金取堅剛，百鍊不秏。〔九四〕蟬居高食潔，案：晉書輿服志引作「飲清」。目在腋下。案：續漢志補注引作「口在腋下」。〔九五〕貂內勁悍而溫潤。案：晉書輿服志引「溫潤」作「柔縟」。貂蟬不見傳記者，因物論義。案：「者」上當有「說」字，「論」當作「生」。依續漢志補注引予覽戰國策，乃知趙武靈王胡服也。〔九六〕其後秦始皇破趙，得其冠，以賜侍中。高祖滅秦，亦復如之。孝桓末，案：北堂書鈔引有「孝桓」二字。侍中皇權參乘。問貂蟬何法，〔九七〕不知其說。復問地震，云不為災。還宮，左遷議郎。續漢志補注、晉書輿服志、北堂書鈔設官部、初學記職官部、器物部、藝文類聚職官部、太平御覽職官部、服章部
侍中冠武弁大冠，亦曰惠文冠。加金璫，附蟬為文，貂尾為飾，謂之貂蟬。初學記職官部〔九八〕
侍中，左蟬右貂，本秦丞相史，往來殿中，故謂之侍中。分掌乘輿服物，下至褻器虎子之屬。武帝時，孔安國為侍中，以其儒者，特聽掌御（坐）唾壺，〔九九〕朝廷榮之。至東京時，屬少府，亦無員。駕出，則一人負傳國璽，操斬蛇劍乘。案：「乘」上當有「參」字，見通典。輿中官俱止禁中。案：「輿」當作「與」，見通典。後漢書獻帝紀注、太平御覽職官部
侍中秩千石。初學記職官部、太平御覽職官部案：唐六典八引作「秩比二千石」。〔一００〕續漢志補注引漢官秩「千石」。
侍中殿下稱制，出則參乘，佩璽抱劍。北堂書鈔設官部、文選恩倖傳論注、太平御覽職官部
漢成帝取明經者充為侍中，使辟百官公卿，參議可正止殿，〔一０一〕行則負璽。舊高取一人為僕射，後改為祭酒。北堂書鈔設官部
史丹為侍中。元帝寢疾，丹以親密近臣得侍疾，候上閒獨寢時，丹直入臥內，頓首伏青蒲上。〔一０二〕初學記職官部、太平御覽職官部
桓帝時，侍中迺存案：藝文類聚人部引作「刁存」。〔一０三〕年老口臭，上出雞舌香與含之。〔一０四〕雞舌香頗小，辛螫，不敢咀咽。自嫌有過，得賜毒藥，歸舍辭決，欲就便宜。家人哀注，不知其故。
賴寮友諸賢聞其失，求視其藥，〔一０五〕出在口香，咸嗤笑之，更為吞食，其意遂解。存鄙儒，蔽于此耳。北堂書鈔設官部、初學記職官部、藝文類聚人部、太平御覽人事部、職官部、香部
侍中，周官。號曰常伯，選於諸伯，言其道德可常尊也。文選陳太邱碑注
侍中，周成王常伯任侍中。殿中稱制，出即陪乘，佩璽抱劍。文選東京賦注、藉田賦注、安陸王碑注
漢官表曰：凡侍中、左右曹諸吏、散騎、中常侍，皆加官也。通典職官
漢因秦置侍中舍人。北堂書鈔設官部
中常侍，秦官也。漢興，或用士人，銀璫左貂。光武以後，專任宦者，右貂金璫。後漢書朱穆傳注、太平御覽服章部
給事黃門侍郎，六百石，無員。掌侍從左右，給事中使，關通中外。後漢書獻帝紀注
給事黃門侍郎，案：北堂書鈔、文選注引無「黃門」二字，下同。〔一０六〕位次侍中，侍從左右，關通內外，給事於中，故曰給事案：太平御覽引下有「中」字黃門侍郎。獻帝置六員。北堂書鈔設官部、文選恩倖傳論注、太平御覽職官部
黃門侍郎，每日暮向青瑣門拜，謂之夕郎。後漢書獻帝紀注〔一０七〕
給事中，秦官也。漢因之，無常員，皆為加官。初學記職官部〔一０八〕
漢武元鼎三年，初置散騎，俱掌問應對。世祖省之。案漢初有散騎侍郎，掌侍省，皆為騎郎，貲滿五萬為常侍郎。〔一０九〕張釋之以貲為常侍，蓋此官也。北堂書鈔設官部
秦及前漢置散騎及中常侍各一人。〔一一０〕散騎騎馬並乘輿車，〔一一一〕獻可替否。北堂書鈔設官部、藝文類聚職官部、白帖七十三、太平御覽職官部、初學記職官部
秦置散騎，又置中常侍。漢因之，兼用士人，無〔常〕員，〔一一二〕多以為加官。初學記職官部
黃門令，秩六百石。後漢書皇后紀注
黃門有畫室署，玉堂署，各有長一人。初學記職官部、太平御覽職官部
黃門冗從僕射一人，秩六百石。後漢書桓帝紀注
黃門鼓吹百四十五人。後漢書安帝紀注
暴室在掖庭內，丞一人，主宮中婦人疾病者。其皇后、貴人有罪，亦就此室也。後漢書皇后紀注
永巷令一人，宦者為之，秩六百石，掌宮婢侍使。後漢書靈帝紀注
濯龍監，六百石。續漢志補注案：此條本引作「應劭漢官秩」。
中黃藏府，掌中幣帛金銀諸貨物也。後漢書桓帝紀注〔一一三〕案：續漢志「中藏府令一人，六百石。本注曰：掌中幣帛金銀諸貨物」。此衍「黃」字。
內者，署名，令一人，秩六百石，屬少府。後漢書梁商傳注
內者，主帷帳。後漢書皇后紀注
朔平署司馬一人。後漢書桓帝紀注案：朔平署不見於續漢志。
尚書令主贊奏，總典綱紀，〔一一四〕無所不統，秩千石。故公為之〔者〕，〔一一五〕朝會不陛奏事，增秩二千石。天子所服五時衣賜尚書令。其三公、列卿、〔大夫〕、五營校尉行複道中，遇尚書〔令〕、僕射、左、右丞，〔一一六〕皆迴車豫避。案：初學記職官部又引「尚書官出，百官寮皆迴車避也」。〔一一七〕衛士傳不得紆臺官，〔一一八〕臺官過，乃得去。唐六典一、太平御覽職官部
尚書令、侍中上東、西寺及侍中寺。初學記職官部
尚書令，秦官，銅印墨綬。案：初學記一引作「漢初並用士人為尚書令，秩二千石」，與此異。又案：「墨」當作「青」，見通典職官，與後漢書輿服志合。每朝會，案：唐六典引有此三字。與司隸校尉、御史大夫中丞，案：唐六典、太平御覽引無「大夫」二字。皆專席坐，京師號曰三獨坐，言其尊重如此。唐六典一、初學記職官部兩引、藝文類聚禮部、太平御覽職官部
漢舊置中書官，領尚書事。北堂書鈔設官部〔一一九〕
僕射秩六百石，公為之，加至二千石。唐六典一
獻帝建安四年，始置左、右僕射，以執金吾營郃為左僕射，〔一二０〕衛臻為右僕射。文選王文憲集序注
尚書，唐、虞官也。書曰：「龍作納言，朕命惟允。」〔一二一〕案：藝文類聚、白帖引俱有此四字。詩曰：「惟仲山甫，王之喉舌。宣王以中興。」秦改稱尚書。漢亦尊此官，典機密也。北堂書鈔設官部、藝文類聚職官部、白帖十七、太平御覽職官部
漢明帝詔曰：「尚書蓋古之納言，出納朕命。機事不密則害成，可不慎歟！」北堂書鈔設官部、藝文類聚職官部、太平御覽職官部
尚書四員，武帝置，成帝加一為五。有〔常〕侍曹尚書，〔一二二〕主丞相御史事；二千石尚書，主刺史、二千石事；戶曹尚書，主人庶上書事；主客尚書，主外國四夷事；成帝加三公尚書，主斷獄事。後漢書光武紀注
尚書秩五百石，次補二千石。唐六典二
初秦代少府，遣吏四（一）〔人〕在殿中，〔一二三〕主發書，故號尚書。尚猶主也。漢因秦置之。故尚書為中臺，謁者為外臺，御史為憲臺，謂之三臺。初學記職官部、文選潘正叔贈王元貺詩注、袁紹檄豫州注〔一二四〕
尚書左丞、右丞，秩各四百石，遷刺史。太平御覽職官部
尚書令、左丞，總領綱紀，無所不統。僕射、右丞，掌假錢穀。唐六典一
左、右丞久次郎補也。北堂書鈔設官部案：引作「侍臣上注」。
左、右曹受尚書事。前世文士，以中書在右，因謂中書為右曹，又稱西掖。初學記職官部兩引，〔一二五〕太平御覽職官部
尚書郎四人：一人主匈奴單于營部，一人主羌夷吏民，一人主案：「吏民」二字當在此下，見通典。天下戶口土田墾作，一人主錢帛貢獻委輸。北堂書鈔設官部、太平御覽職官部
尚書郎，初從三署郎選詣尚書臺試。每一郎缺，則試五人，先試箋奏。初入臺，稱郎中，滿歲稱侍郎。〔一二六〕初學記職官部
尚書郎初上詣臺，稱守尚書郎。滿歲稱尚書郎中。三年稱侍郎。太平御覽職官部
郎以孝廉年未五十，先試牋奏。初上稱郎中，滿歲為侍郎。北堂書鈔設官部
尚書郎，初入臺為郎中，滿歲稱為侍郎，五歲遷太尉也。北堂書鈔設官部
能通蒼頡史篇，案：通典引作「史籍」。〔一二七〕補蘭臺令史。滿歲補尚書令史。滿歲為尚書郎。出亦與郎同，宰百里。郎與令史分職受書。〔一二八〕令史見僕射、尚書，執板拜；見丞、郎，執板揖。唐六典一、通典職官、太平御覽職官部
尚書郎見左、右丞，對揖無敬。北堂書鈔禮儀部〔一二九〕
丞、郎見令、僕射，執板拜，朝賀對揖。丞、郎見尚書，執板對揖，稱曰明時。案：當云「執板揖」，無「對」字，見通典。郎見左、右丞，對揖呼曰左、右君。唐六典一、初學記職官部
尚書郎主作文書起草，夜更直五日于建禮門內。〔一三０〕初學記職官部、白帖七十二、太平御覽職官部
尚書郎給青縑白綾被，以錦被，〔一三一〕帷帳、氈褥、通中枕，太官供食，湯官供餌五熟果實，下天子一等。給尚書史二人，女侍史二人，案：初學記引作「入直臺廨中，給女侍史二人」。皆選端正。從直女侍執香爐燒薰從入臺護衣，〔一三二〕奏事明光殿。省皆胡粉塗畫古賢人烈女。郎握蘭含香，趨走丹墀奏事。黃門郎與對揖。天子五時賜服。案：北堂書鈔引作「賜珥，赤管大筆一雙，分墨一丸」。〔一三三〕若郎處曹二年，賜遷二千石、刺史。北堂書鈔設官部、初學記職官部、太平御覽職官部
尚書郎奏事明光殿，省中皆胡粉塗壁，其邊以丹漆地，故曰丹墀。尚書郎含雞舌香，伏其下奏事。黃門侍郎對揖跪受。太平御覽職官部案：引作「漢官」。〔一三四〕
尚書令、僕、丞、郎月給赤管大筆一雙，篆題曰「北工作案：太平御覽引作「一宮工作」，無下文十一字。〔一三五〕楷」於頭上，象牙寸半著筆下。藝文類聚雜文部、太平御覽文部
尚書令、僕、丞、郎月賜渝麋大墨一枚，小墨一枚。〔一三六〕初學記文部
曹郎二人，掌天下歲盡集課。有尚書曹郎，有考功郎中一人。〔一三七〕唐六典二
明帝時，〔一三八〕館陶公主為子乞郎，不許，賜錢千萬。上曰：「夫郎上應列宿，出居百里，使非其人，民受其傷。」故時稱明慎之至也。北堂書鈔設官部
漢制：八座丞郎初拜，並集都座交禮，〔一三九〕遷又解交。唐六典一、初學記職官部、太平御覽職官部
周禮有典瑞掌節之士，蓋所以宣命重威，為國信者也。北堂書鈔設官部
御史中丞二人，本御史大夫之丞。其一別在殿中，兼典蘭臺秘書。外督部刺史，內領侍御史，受公卿章奏，糾察百寮。〔一四０〕後漢書周紆傳注、初學記職官部、太平御覽職官部案：周紆傳注引「寮」作「司」。
御史，秦官也。案：周有御史，掌邦國都鄙，及萬民之治，令以贊冢宰。北堂書鈔設官部、太平御覽職官部案：引皆曰「漢官儀侍臣下曰」，蓋其篇名也。
侍御史，周官也，為柱下史，冠法冠。一曰柱後，〔一四一〕以鐵為柱。〔一四二〕或說古有獬豸獸，觸邪佞，〔一四三〕故執憲者以其角形為冠耳。余覽奏事云：案：「奏」當作「秦」，見通典。〔一四四〕始皇滅楚，以其君冠賜御史。漢興襲秦，因而不改。後漢書何敞傳注、初學記職官部、服食部、〔一四五〕太平御覽職官部、服章部
柱史以鐵為冠。張武曰：「當以柱史惠文冠治之。」〔一四六〕錦繡萬花谷十一
柱後冠，〔一四七〕左傳「南冠而縶」，則楚冠也。秦滅楚，以其冠賜近臣，御史服之，即今獬豸冠也。古有獬薦獸，案：此「豸」、「薦」二字，皆當作「廌」。觸不直者。故執憲以其形用為冠，令觸人也。左氏正義成公
柱下史，老聃為之。秦改為御史。柱下史一名柱後，史謂冠以鐵為柱，言其審案：當有「固」字。不橈也。〔一四八〕北堂書鈔設官部
侍御史出督州郡賦稅，運漕軍糧。侍御史至後漢，復有護漕都尉官，建武七年省。通典職官
老子為周柱下史。張蒼秦時為御史，主柱下方書，侍御史之任也。〔一四九〕初學記職官部
治書侍御史，宣帝嘗幸宣室，齋居而決獄事，令侍御史二人治書。後置，秩六百石，印綬與符璽郎共，平治廷尉奏事。北堂書鈔設官部
蘭臺令史六人，秩百石，掌書劾奏。後漢書班固傳注案：續漢志蘭臺令史秩六百石。
執金吾比二千石，丞六百石。續漢志補注〔一五０〕案：此條引作「漢官秩」。
執金吾典執金革，以禦非常。北堂書鈔設官部
吾，禦也，掌執金革，以禦非常。緹騎二百案：當有「人」字。〔一五一〕五十人，案：當作「五百二十人」，見續漢書志補注、通典。此「五百」者，伍伯也。輿馬導從，充滿于路。〔一五二〕世祖微時歎曰「仕宦當作執金吾」是也。續漢志補注、太平御覽職官部案：引作「漢官」。太平御覽又作「宰尹下」。
執金吾屬官府武庫令丞，案：「府」當作「有」，見續漢書志補注。從騎二百人，案：後漢書竇憲傳注、張酺傳注引作「緹騎」。持戟五百二十人，輿服導從，光滿道路，群僚之中，斯最壯矣。中興以來，但專徼循，不預國政。北堂書鈔設官部〔一五三〕
執金吾，車駕出，從六百騎，走六千二百人也。北堂書鈔設官部
靜室令、式道候，秦官也。靜宮令，車駕出，在前驅，靜清所徼車逆日，以示重慎也。式道左右凡三，惟車駕出，迎式道持麾王宮，行之乃閉。北堂書鈔設官部案：續漢書志「執金吾」下本注云「本有式道左右中候三人，六百石。車駕出，掌在前清道，還持麾至宮門，宮門乃開」云云。此所引多訛，當依彼訂。
太子太傅，日就月將，琢磨玉質。言太子有玉之質，琢磨以道也。文選陸士衡侍宴宣猷堂詩注、劉越石勸進表注、王元長曲水詩序注、太平御覽職官部
詹事，秦官也。詹，省也，給也。秩二千石。廣韻二十四鹽注、〔一五四〕藝文類聚職官部、白帖七十一、太平御覽職官部
帝祖母為太皇太后，其所居曰長信宮。〔一五五〕文選齊敬皇后哀策文注
帝祖母稱長信宮，帝母稱長樂宮，故有長信少府、長樂少府及職吏，〔一五六〕皆宦者為之。後漢書皇后紀注
永樂太僕，用中人為之。後漢書皇后紀注
太子舍人、王家郎中，案：侯霸傳注引「王家郎中」作「選良家子孫」，與續漢志補注引漢官同。又案：通典云：「比郎中，選良家子孫。」續漢書志云：「更直宿衛，如三署郎中。」此有訛脫。並秩二百石，無員。後漢書靈帝紀注、侯霸傳注
皇太子五日一至臺，因坐東廂，省視膳食，以法制敕大官尚食宰吏。其非朝日，〔一五七〕使僕、中允〔旦旦〕請問，〔一五八〕明不媟黷，所以廣敬也。太子僕一人，秩千石；中允一人，四百石，主門衛徼巡。後漢書班彪傳注
安帝時，太子謁廟，門大夫乘從，兩梁冠。通典職官
門大夫選四府掾屬。通典職官
將作大匠，世祖中興，以謁者領其官。章帝建初元年，乃置真，位次河南尹。永元七年，〔一五九〕案：續漢志補注引漢官作「永元十年」。大匠應慎上言：「百郡計吏，觀國之光，而舍逆旅，崎嶇私館，貢篚之物，朽濕曝露。〔一六０〕昔晉國霸之盟主耳，〔一六一〕舍諸侯于隸人，鄭子產以為大譏。況今四海之大，而可無乎？」和帝嘉納之，即創業焉。續漢志補注、藝文類聚職官部、太平御覽職官部
左校署，屬將作大匠。後漢書皇甫規傳注
洛陽十二門，東面三門。最北〔門〕名上東門，〔一六二〕次南曰中東門。每門校尉一人，秩二千石；司馬一人，秩千石；候一人，秩六百石。後漢書張湛傳注、張奮傳注
平城門為宮門，不置候，置屯司馬，秩二千石。〔一六三〕續漢志補注案：此條引作「漢官秩」。
十二門皆有亭。後漢書皇后紀注
上西門所以不純白者，漢家於戌，案：續漢志補注引作「漢家初戌」，故以丹漆鏤之。續漢志補注、太平寰宇記河南道案：續漢志補注引作「故丹鏤之」。
開陽門始成，未有名，夜案：續漢志補注引「夜」作「宿昔」。有一柱來止樓上。〔一六四〕琅邪開陽縣上言，縣南城門一柱飛去。光武皇帝使來識視之，良是，案：續漢志補注引「良是」作「悵然」。遂堅縛之，因刻記其年月，〔一六五〕以名門焉。後漢書循吏傳注、續漢志補注、水經注穀水、太平寰宇記河南道兩引、文選懷舊賦注、太平御覽居處部
屯騎、越騎、步兵、射聲各領士七百人。長水領士（七）千三百六十七人。〔一六六〕後漢書安帝紀注
驍騎，漢官也。武帝以李廣為之。後世祖建武九年始改屯騎。北堂書鈔設官部
越騎司馬一人，秩千石。後漢書鄭眾傳注
步兵校尉比二千石，掌宿衛兵，屬北軍中候。後漢書皇后紀注
司隸校尉部河南、內、案：「內」上當有「河」字。〔一六七〕右扶風、左馮翊、京兆、河東、弘農七郡案：後漢書魯恭傳注引作「董領京師及三輔、三河、弘農」。段熲傳注引作「部河南洛陽，管三輔、三河、弘農七郡」。〔一六八〕於河南洛陽，故謂東京為司隸。後漢書光武紀注
司隸校尉，征和中，陽石子孫敬聲案：「子」當作「公」。〔一六九〕巫蠱之獄，乃依周禮，置司隸校尉，持節都督大姦猾事，復置其司。今董領京師、三輔、三河、弘農者。北堂書鈔設官部
司隸校尉糾皇太子、三公以下，及旁州郡國無不統。陛下見諸卿，〔一七０〕皆獨席。太平御覽職官部
司隸校尉初置，唯（寔領）〔寬饒〕、〔一七一〕王章、鮑宣糾上檢下，嚴刑必斷，貴戚憚之，京師政清。北堂書鈔設官部
司隸都官從事，主洛陽百官，朝會與三府掾同。後漢書竇武傳注、北堂書鈔設官部案：北堂書鈔引作「掌洛陽中百姓」。
司隸功曹從事，即治中也。後漢書傳燮傳注、太平御覽職官部
別駕秩百石，同諸郡從事。〔一七二〕北堂書鈔設官部
河南尹所治，周地也。洛陽本周城，案：「周城」當作「成周」。〔一七三〕周之衰微，分為西周。案：「西」上當有「東」字。東周洛陽，西周河南。〔一七四〕秦兼天下，置三川守，河、雒、伊也。案：藝文類聚引「河、雒、伊」作「洛陽、伊」，誤。〔一七五〕漢更名河南。孝武皇帝增曰太守。世祖中興，徙都雒陽，改號為尹。尹，正也。詩曰「赫赫師尹」。藝文類聚地部、職官部、太平御覽職官部
尹，正也。郡府聽事壁諸尹畫贊，肇自建武，訖于陽嘉。注其清濁進退，所謂不隱過，不虛譽，甚得述事之實。後人是瞻，足以勸懼，雖春秋采毫毛之善，貶纖介之惡，〔一七六〕不避王公，無以過此，尤著明也。續漢志補注
仁恕掾，主獄，屬河南尹。後漢書魯恭傳注
周監二代曰伯。漢興，海內未定，令刺史舉州事。北堂書鈔設官部
孝武皇帝南平百越，北攘夷狄，置交阯、朔方之州，復徐、梁之地，改雍曰梁，改梁曰益，凡十三州。所以交、朔獨不稱州，明示帝王未必相襲，始開北方，遂交南方，〔一七七〕為子孫基阯也。後漢書光武紀注、太平御覽職官部〔一七八〕
孝武元封四年始，〔一七九〕御史丞相之遷部刺史十三人，乘驛奏事。北堂書鈔設官部
朱博言：「刺史督察郡國，從來故事，居九歲，案：「居」下當有「部」字。為守相。」北堂書鈔設官部
翟方進奏：「刺史位下大夫，而臨二千石，輕重失次，請罷署牧，〔一八０〕案：「署」當作「置」，見通典所載何武與翟方進奏。秩二千石者也。」北堂書鈔設官部
元帝時，丞相于定國條州大小，為設吏員，治中、別駕、諸部從事，秩皆百石，同諸郡從事。北堂書鈔設官部、太平御覽職官部
秦用李斯議，分天下為三十六郡。凡郡，或以列國，陳、魯、齊、吳是也；或以舊邑，長沙、丹陽是也；或以山陵，〔一八一〕太山、山陽是也；或以川源，西河、河東是也；或以所出，金城城下有金，酒泉泉味如酒，案：初學記州郡部、藝文類聚水部、太平御覽地部引「酒泉城下有金泉，泉味如酒，故曰酒泉」。豫章章樹生庭中，〔一八二〕案：水經注贛水、太平御覽木部俱引此句。鴈門鴈之所育是也；或以號令，禹合諸侯，大計東冶之山，會稽是也。水經注河水、太平御覽州郡部
京兆，絕高曰京。京，大也。十億曰兆，欲令帝都殷盈也。左輔右弼，蕃翊承風也。張掖，始開垂，張臂掖也。太平御覽州郡部案：後漢書明帝紀注引「張國臂掖，故曰張掖」。
馮輔蕃翊，故以為名。太平御覽州郡部
弘，大也，所以廣大農業也。太平御覽州郡部
濟南、樂安、齊國、東萊、平原、北海六郡，青州所管也。青州在齊國臨淄。後漢書史弼傳注
荊州管長沙、零陵、桂陽、南陽、江陵、案：「陵」當作「夏」。武陵、南郡、案：續漢書志荊州郡七，此上是也。下章陵乃南陽縣，中有脫文。〔一八三〕章陵。後漢書劉表傳注
大府秩二千石。丞一人，邊郡稱長史，皆六百石。丞者，丞也。長史，眾史之長。北堂書鈔設官部
都尉，秦官也。本名郡尉。掌佐太守，典其武職，秩比二千石。孝景時更名都尉。後漢書彭修傳注
秦郡有尉一人，典兵禁，補盜賊。案：「補」當作「備」，見續漢書志。〔一八四〕景帝更名都尉，建武（十）〔六〕年省，惟邊郡〔往往〕置都尉及屬國都尉。〔一八五〕後漢書桓帝紀注
京兆虎牙、扶風都尉案：耿恭傳注引有「郡比二千石」五字。〔一八六〕以涼州近羌，數犯三輔，將兵衛護園陵。扶風都尉居雍縣，故俗人稱雍營焉。後漢書安帝紀注、耿恭傳注、竇憲傳注、南匈奴傳注
蓋天生五材，民並用之，廢一不可，誰能去兵？兵之設尚矣。易稱「弦木為弧，剡木為矢，弧矢之利，以威天下」。春秋「三時務農，一時講武」。詩美公劉，「匪居匪康，入耕出戰，乃裹餱糧，干戈戚揚，四方莫當」。自郡國罷材官騎士之後，官無警備，實啟寇心。一方有難，三面救之，發興雷震，煙蒸電激，一切取辨，黔首囂然。不及講其射御，用其戒誓，一旦驅之以即強敵，猶鳩鵲捕鷹鸇，豚羊弋豺虎，是以每戰常負，王旅不振。張角懷挾妖偽，遐邇搖蕩，八州並發，煙炎絳天，牧守梟裂，流血成川。爾乃遠徵三邊殊俗之兵，非我族類，忿鷙縱橫，多僵良善，以為己功，財貨糞土。哀夫民氓遷流之咎，見出在茲。「不教而戰，是謂棄之」，跡其禍敗，豈虛也哉！春秋家不藏甲，所以一國威抑私力也。今雖四海殘壞，王命未洽，〔央〕折衝壓難，〔一八七〕若指於掌，故置右扶風。案：此下當脫文。續漢志補注
世祖中興，海內人民可得而數，裁十二三。邊陲蕭條，靡有孑遺，鄣塞破壞，亭隊絕滅。建武二十一年，始遣中郎將馬援、謁者，分築烽候，堡壁稍興，立郡縣十餘萬戶，案：二字有訛。或空置太守、令、長，招還人民。上笑曰：「今邊無人而設長吏治之，難如春秋素王矣。」乃建立三營，屯田殖穀，弛刑謫徒以充實之。續漢志補注
高祖命天下郡國選能引關蹶張、材力武猛者，以為輕車、騎士、材官、樓船，常以立秋後講肄課試，〔一八八〕各有員數。平地用車騎，山阻用材官，水泉用樓船。後漢書光武紀注
民年二十三為正，一歲以為衛士，一歲為材官騎士，習射御騎馳戰陣。八月，太守、都尉、令、長、相、丞、尉會都試，課殿最。水家為樓船，亦習戰射行船。邊郡太守各將萬騎，行鄣塞烽火追虜。置長史一人，丞一人，〔一八九〕治兵民。當兵行長領。置部尉、千人、司馬、候、農都尉，皆不治民，〔一九０〕不給衛士。材官、樓船年五十六老衰，乃得免為民就田。應合選為亭長。亭長課徼巡。尉、〔游徼、亭長〕皆習設備五兵。〔一九一〕五兵：弓弩，戟，楯，刀劍，甲鎧。鼓吏赤幘行縢，帶劍佩刀，持楯被甲，設矛戟，習射。設十里一亭，亭長、亭候。五里一郵，郵閒相去二里半，司姦盜。亭長持二尺版以劾賊，索繩以收執賊。續漢志補注案：此條亦見漢舊儀。
督郵、功曹，郡之極位。後漢書張酺傳注
孝廉，古之貢士，耆儒甲科之謂也。北堂書鈔設官部
孝廉年未五十，先試箋奏。初上試之以事，非試之以誦也。北堂書鈔設官部
孝武元封四年詔曰：「上士，貢名，茂才者是也。」北堂書鈔設官部
元朔元年，詔二千石舉孝廉，以化風俗。北堂書鈔設官部
元朔元年，詔曰：「深詔執事，興孝廉，成風俗，紹聖緒。」北堂書鈔設官部
和帝詔曰：「大郡口五十萬，舉孝廉二人。」北堂書鈔設官部
前書百官表云：萬戶以上為令，萬戶以下為長。三邊始孝武皇帝所開，縣戶數百而或為令。荊揚江南七郡，惟有臨湘南昌吳三令爾。及南陽穰中，土沃民稠，四五萬戶而為長。桓帝時，以（江）〔汝〕南陽安為女公主邑，〔一九二〕改號為令，主薨復復其故。若此為繫其本。俗說令長以水土為之，及秩高下，皆無明文。班固通儒，述一代之書，斯近其真。續漢志補注
明帝臨觀，見洛陽令車騎，意河南尹，及至而非，尤其太盛，敕去軒綏。時偃師長治有能名，以事詣臺，因取賜之，下縣遂以為故事。通典職官、太平御覽職官部
大縣丞、左右尉，所謂命卿三人。小縣一尉、一丞，命卿二人。續漢志補注、通典職官、太平御覽職官部
北邊郡庫，官之兵器所藏，故置令。漢書成帝紀注、河閒獻王傳如淳注〔一九三〕
使匈奴中郎將，擁節，秩比二千石。後漢書光武紀注
使匈奴中郎將屯西河美稷縣。後漢書光武紀注
擁節，屯中步南，設官府掾史。單于歲遣侍子來朝，謁者常送迎焉，得賂弓馬氈罽他物百餘萬。謁者事訖，還具表付帑藏，詔書敕自受。續漢志補注
護烏桓校尉，孝武帝時，烏桓屬漢，始于幽州置之，擁節監領，秩比二千石。太平御覽職官部
烏桓校尉屯上谷〔郡〕（密）〔寧〕縣。〔一九四〕後漢書張奐傳注
擁節。長史一人，司馬二人，皆六百石。并領鮮卑。客賜質子，歲時胡市馬。續漢志補注案：此屬烏桓校尉。
護羌校尉，〔一九五〕武帝置，秩比二千石，持節，以護西羌。王莽亂，遂罷。時班彪議，〔一九六〕宜復其官，以理冤結。帝從之，以牛邯為護羌校尉都，〔一九七〕于隴西令居縣。後漢書光武紀注
擁節。長史、司馬二人，皆六百石。續漢志補注案：此屬護羌校尉。「史」字下亦當有「一人」二字。
戊己，中央，〔一九八〕鎮撫四方。又開渠播種，以為厭勝，故稱戊己焉。後漢書明帝紀注、西域傳注案：戊己校尉不見于續漢志。
西域都護，武皇帝始開通西域三十六國，其後稍分至五十餘國，置使者、校尉以領護之。宣帝神雀三年，改曰都護，秩二千石。平帝時省都護，令戊己（都護）〔校尉〕領之。〔一九九〕太平御覽職官部
馬曰羈，牛曰縻。言制四夷如牛馬之受羈縻也。史記司馬相如列傳索隱、文選難蜀父老注
諸侯功德優盛，朝廷所敬異者，賜位特進，在三公下；其次朝廷，案：「廷」當作「侯」。〔二００〕在九卿下；其次侍祠侯；其次下土小國侯，案：續漢書志無此句。似當云「無土關內侯」。以肺腑親公主子孫，奉墳墓于京師，亦隨時朝見，是為隈諸侯。案：「隈」當作「猥」。後漢書和帝紀注、鄧禹傳注
皇后父兄，率為特進侯，朝會位次三公。故章帝啟馬太后曰：「漢典：舅氏之封侯，猶皇子之為王。」其功臣四姓為朝侯、侍祠侯，皆在卿校下。通典職官
天子建侯，上法四七。後漢書劉瑜傳注
伯使，主為諸侯官驅，使避路于道陌中，故言伯使。通典職官引云「漢官中有伯使」云云。
太保，俸月三百五十斛。唐六典一
中二千石，俸月百八十斛。史記外戚世家索隱
二千石，〔二０一〕其俸月百二十斛。史記外戚世家索隱
斗食月俸十一斛，〔二０二〕佐史月俸八斛。漢書百官公卿表注、通典職官案：引皆作「漢官名秩簿」。
張敞、蕭望之言曰：「夫倉廩實而知禮節，衣食足而知榮辱。今小吏俸率不足，常有憂父母妻子之心，雖欲潔身為廉，其勢不能。請以什率增天下吏俸。」宣帝乃益天下吏俸什二。通典職官
范遷字子閭，〔二０三〕沛人也。後漢書明帝紀注、牟融傳注案：凡引人名，皆舉其官，今不能知者，總附于此。
王敏字叔公，并州隰城人也。後漢書明帝紀注
尹睦字伯師，河南鞏（州）人也。〔二０四〕後漢書和帝紀注、張酺傳注
梁鮪字伯元，河東平陽人也。後漢書殤帝紀注、魯恭傳注
周章字次叔，荊州隨縣人也。後漢書安帝紀注
李修字伯游，豫州襄城人也。後漢書安帝紀注、虞詡傳注、李膺傳注
劉授字孟春，徐州武原人也。後漢書安帝紀注、楊震傳注
呂字君上，范陵人。〔二０五〕後漢書魯恭傳注
許訓字季師，平輿人。後漢書劉寬傳注
宋俱字伯儷。後漢書宋均傳注
陶敦字文理，京兆人也。〔二０六〕後漢書虞詡傳注
劉矩字叔方。後漢書皇甫規傳注
尹訟字公孫，〔二０七〕鞏人也。後漢書段熲傳注
樊陵字德雲。後漢書李膺傳注
劉弘字子高，安眾人。後漢書董卓傳注
校勘記〔一〕類聚卷四六「密令」下引有「南陽」二字。
〔二〕孔本書鈔卷五二引無「前密令卓茂」五字，又「純固」下有「斷斷無他技，其心休休焉」十字。
〔三〕孔本書鈔卷五二有「夫士」二字。又「名冠」上有「則」字，「重賞」作「之大賞」。
〔四〕後漢書卓茂傳作「褒德侯」，袁紀亦同。而此引則與東觀漢記、續漢書同。
〔五〕後漢書作中元二年夏四月丙辰詔。
〔六〕孔本書鈔卷五二引作漢官儀。孫案乃沿陳本之訛。
〔七〕後漢書作章和二年三月庚戌竇太后詔。
〔八〕書鈔卷五二、初學記卷一一、御覽卷二０六「其」均作「今」；而書鈔卷五九、類聚卷四八、御覽卷二一０則作「其」，後漢書亦同。孫輯作「其」，當是。又孔本書鈔卷五二、初學記卷一一均作「太傅」，唯類聚卷四八作「太尉」，孫案非。
〔九〕孔本書鈔卷五二「庶得」上有「朕」字，後漢書亦然。
〔一０〕孔本書鈔卷五二「策」下有「書」字。
〔一一〕孔本書鈔卷五九「張禹」上有「太尉」二字。又卷五二引作「太傅」，則非。
〔一二〕袁紀卷一九作建康元年秋八月庚午詔，疑書鈔引誤。
〔一三〕御覽卷二０七引作「趙峻貳掌樞衡」；類聚卷四六作「二世掌典機衡」，又卷四八引「掌」作「常」，餘同；初學記卷一一作「二世掌樞衡」。諸引雖有異，然作二世典掌樞衡則同。按後漢書順、沖帝紀，趙峻於順帝漢安元年十一月壬午任太尉，沖帝即位，仍任太尉，此詔下始轉任太傅，則二世典掌樞衡明矣。嚴可均初稿此引從御覽卷二０七而錄，見全後漢文，甚是。孫氏改從書鈔卷五九作「三世」，失考。
〔一四〕孔本書鈔卷五九「之心」作「其心」，類聚卷四八亦同。又書鈔卷五一此句引作「有若匪石不可轉其心也」。
〔一五〕孔本書鈔卷五九引作「忠真」，類聚卷四八作「忠貞」，而初學記卷一一、御覽卷二０七則均作「忠正不撓」。
〔一六〕此引乃徐堅綜合前引「太傅，古官也」，及下引「太師，古官也」，「太保，古官也」三句而成，已非漢官儀之舊。
〔一七〕據漢書孔光傳、百官公卿表所載，光任太師於元始元年，而太后下詔則在王莽號宰衡之後，即元始四年。四、元形近易訛，諸引恐皆誤。
〔一八〕孔本書鈔卷五二作「不遺老」，漢書孔光傳亦同，恐當以此為正。
〔一九〕此「元年」亦當作「四年」，說詳前注。
〔二０〕孔本書鈔卷五二「太師」下引有「光」字。
〔二一〕書鈔卷五二引作漢書儀，而類聚卷四六、御覽卷二０六引作漢官。
〔二二〕「容」點校本續漢志補注作「受」，御覽卷二０七作「授」，孫輯與汲本、殿本同。
〔二三〕御覽卷二０七「即」下引有「見」字。
〔二四〕御覽卷二０七「臨」上引有「帝」字。
〔二五〕點校本續漢志補注、御覽卷二０七「見皆」均作「光觀」。
〔二六〕御覽卷二０九「助成」作「助和」，孔本書鈔卷六八亦作「和」。
〔二七〕點校本後漢書王霸傳注作漢舊儀之文。
〔二八〕諸本續漢百官志補注均引作「三十人」，據改。
〔二九〕此漢儀乃蔡質漢官典職儀式選用之文。
〔三０〕此引首見于續漢志補注，「有」上引有「府」字。嚴氏稿有此出處，孫氏誤刪之。
〔三一〕據後漢書范滂傳注補「掾」字。續漢志補注引應劭曰，亦有「掾」字。
〔三二〕孔本書鈔卷五０「州郡」下引有「事」字。
〔三三〕通典卷二０引作「自者謂之輔」。
〔三四〕通典卷二０「」下有「拜」字，疑此脫。
〔三五〕據後漢書鮑昱傳注刪「稱」字。
〔三六〕後漢書和帝紀注引作「經明行修，能任博士」，御覽卷六二八引亦同。
〔三七〕後漢書和帝紀注、御覽卷六二八「明達法令」均作「明曉法律」，「文中」作「文任」。
〔三八〕後漢書和帝紀注、御覽卷六二八「明足以決」均作「明足照姦，勇足決斷」。
〔三九〕後漢書和帝紀注、御覽卷六二八「皆有」引作「皆存」，「廉公」引作「清公」。
〔四０〕後漢書竇憲傳注「幽」下引有「冀」字，後漢書南匈奴傳注亦同。而通鑑卷四五胡三省注有「冀」無「并」。又「騎」原誤作「驕」，據諸引而改。
〔四一〕孔本書鈔卷五一「趙王」下引有「乃」字，又引書作漢官。
〔四二〕此引又見類聚卷六八，孫輯脫注。
〔四三〕漢書有百官公卿表，東觀漢記有百官表，皆不稱志。稱百官志者，自謝承後漢書始，然應劭不得而見之。疑原引有誤。俞安期唐類函刪「是以」以下，或近其真。
〔四四〕黃山校補曰：「柳從辰曰：「據紀，事在永平八年，故志以為明帝初。「十」字衍。」今按：史無紀年不著年號者，蓋注實闕「永」字，「平」字亦殘其半，遂訛為「十」字也。」黃說是。
〔四五〕初學記卷一二、御覽卷二二八「齋有疾」引作「恒齋」。據下文謠諺，恐當以作「恆齋」為是。
〔四六〕御覽卷二二八「被病」引作「瘦弱」。
〔四七〕「收」原作「取」，初學記卷一二、類聚卷四九、御覽卷二二八均引作「收」，據改。
〔四八〕「論」原作「議」，據初學記卷一二、類聚卷四九、御覽卷二二八引改。
〔四九〕此引又見後漢書儒林傳注，孫輯脫注。
〔五０〕據御覽卷二三五引刪「掌」字。
〔五一〕王先謙後漢書集解曰：「官本「玄」作「互」，是。」王說是。
〔五二〕點校本後漢書竇武傳注「而」引作「以」。
〔五三〕類聚卷四六、御覽卷二三六「辨」均作「辯」。此引又略見於書鈔卷六七，作「辨」。陳本作漢舊儀之文，故孫氏分入兩書，而孔本則作漢官儀。按之類聚、御覽，恐當以作漢官儀之文為是。
〔五四〕後漢書朱浮傳注「差次」作「差選」。又下引後漢書徐防傳注亦作「差選」。
〔五五〕後漢書點校本校勘記曰：「集解引惠棟說，謂注「世」別本作「卅」，音先合反。今按：通典卷二十七引後漢督郵狀作「三十六屬」，則「世」字當作「卅」。因版刻「世」字往往作「世」，與「卅」形近而誤。」其說是。
〔五六〕後漢書徐防傳注引作漢官。
〔五七〕唐六典作漢儀之文。
〔五八〕唐六典作漢官之文。
〔五九〕後漢書段熲傳注引無「憲陵園」、「陽陵」等字。其原意指凡帝后陵園丞，秩皆三百石，令秩六百石，非有專指。孫氏所補非是。
〔六０〕據御覽卷二二九改「六」作「祿」。
〔六一〕初學記卷一二引應劭曰作「舉不失德」，當是。
〔六二〕點校本後漢書張霸傳注作「見漢官」。
〔六三〕唐六典引作漢官。
〔六四〕「此為四行」四字乃李賢之語。首句當依後漢書吳祐傳注作「光祿舉四行」為是。
〔六五〕據初學記卷一一敘事刪「外」字。
〔六六〕郎中令，秦時置。漢初因而未改，至武帝太初元年更名光祿勳。中興後，仍名光祿勳，百官志載之甚明。應劭敘漢官，上溯西京之制，用其舊稱耳。故非續漢志無郎中令也。又「羽林郎」之「郎」字，原在「虎賁」下，「為之長」之「長」字上，原有「令」字，孫輯或改或刪，甚是。
〔六七〕後漢書和帝紀注「左、右署」下有「也」字。
〔六八〕後漢書光武帝紀、南匈奴傳均作建武二十六年事，疑原引誤。
〔六九〕後漢書順帝紀注、御覽卷二四一均作「三百人」，尚書牧誓亦同。孫輯所據本誤。
〔七０〕孔本書鈔卷六三亦引作「更名虎賁中郎將」。
〔七一〕孔本書鈔卷六三、初學記卷二六均引有「插」字。
〔七二〕「初學記服食部」乃「初學記器物部」之誤。
〔七三〕初學記卷二七、御覽卷八一五「虎賁中郎將」下均有「古官」二字。又此上御覽服章部僅有一引，即卷六九五所引。另一引見卷六九一，乃董巴輿服志之文，孫注誤。
〔七四〕「禦侮」二字原誤倒，「別」亦訛作「列」，皆據御覽卷二四二引以改。
〔七五〕「九麌」見廣韻卷三。
〔七六〕劉攽東漢書刊誤卷四曰：「文云丞、尉小縣三百石，其次四百石已足，不當更有丞、尉字。」點校本據刪，甚是，今從之。
〔七七〕孔本書鈔卷五六引作「詩」。
〔七八〕後漢書光武帝紀所言乃尚書僕射事。又書鈔卷六二引乃言謁者僕射事。其引無「僕，主也」三字，「每官必有」作「是故設」，無「課」字，當別作一條。
〔七九〕「幘」原誤作「績」，據書鈔、御覽引而改。晉書輿服志亦作「緗幘」。
〔八０〕此條御覽服章部有兩引，分見卷六八七、卷六九一。
〔八一〕漢書百官公卿表注、三輔黃圖卷二、後漢書光武帝紀注均無「令」字。又後漢書和帝紀注作「公車令一人」。
〔八二〕三輔黃圖卷六作「未央宮六廄」。
〔八三〕漢書百官公卿表注作「分置北邊、西邊」。
〔八四〕初學記卷一二引作漢官。
〔八五〕據初學記卷一二引補「與」字。又初學記引書作漢官。
〔八六〕「家丞」原作「家乘」，諸本後漢書皇后紀皆作「家丞」，故據以改。
〔八七〕諸本後漢書鄧晨傳注均引作「私府長、食官長、永巷令」，故據以改補。
〔八八〕類聚卷四九、御覽卷二三二「一日」均引作「百」。又史記平準書、漢書食貨志亦作「累百巨萬」。孫輯作「一日」，恐非。
〔八九〕初學記卷一二引作漢官之文，「又改」上引有「後」字。
〔九０〕影宋本御覽卷二三六「少藏」引作「小藏」。
〔九一〕影宋本御覽卷二二九即引作「甘肥」。
〔九二〕據御覽卷九七八引補「」字。
〔九三〕「宮」原誤作「官」，據後漢書桓帝紀注引改。續漢志亦作「守宮令」。
〔九四〕續漢志補注、晉書輿服志「金取」上均引「說者」二字。
〔九五〕晉書輿服志、初學記卷二六、御覽卷二一九「目」均引作「口」。
〔九六〕御覽卷六八八「乃知」下引有「昔」字。
〔九七〕書鈔卷五八「問」上有「帝」字。
〔九八〕初學記引作漢官。
〔九九〕後漢書獻帝紀注、御覽卷二一九均無「坐」字，通典職官正文亦同，據刪。
〔一００〕日本廣池本唐六典引作漢官。
〔一０一〕孔本書鈔卷五八「可正」引作「國正」。
〔一０二〕初學記卷一二、御覽卷二一九均作漢官之文，而其下以小字引應劭注曰：「以青規地曰青蒲。」文與漢書史丹傳應劭注同。據此疑「漢官」或係「漢書」之誤。
〔一０三〕孔本書鈔卷五八引作「刁存」；初學記卷一二作「方存」，與陳本書鈔同；御覽卷三六七則作「乃存」。本輯從御覽卷九八一、又卷二一九，作「存」。按：刁、方、乃三字形近易訛。嚴可均稿有案曰：「野客叢書二十五作「刁協」。案：刁存是也。刁協晉人，誤。」嚴說近是。
〔一０四〕類聚卷一七「上出」作「帝賜」。又「與含之」三字書鈔卷五八引作「教令含之」，類聚卷一七、御覽卷三六七作「令含之」，初學記卷一二、御覽卷二一九作「使含之」。諸引各異。
〔一０五〕御覽卷九八一「視」作「」。，古視字，見玉篇。
〔一０六〕孔本書鈔卷五八、文選恩倖傳論注皆引有「黃門」二字，孫案非。
〔一０七〕後漢書獻帝紀注作「應劭曰」，未著明出何書。而同注中前兩處引文明言出自漢官儀，此引不作「又曰」，疑非漢官儀之文。
〔一０八〕初學記卷一二引作漢官。
〔一０九〕漢書張釋之傳注引如淳曰：「漢注貲五百萬得為常侍郎。」據此疑書鈔原引「五」下脫「百」字。
〔一一０〕孔本書鈔卷五八「各一人」下引有「官無員」三字。初學記卷一二引作「官並無員」。
〔一一一〕孔本書鈔卷五八、初學記卷一二「並」皆引作「夾」。
〔一一二〕據初學記卷一二引補「常」字。又初學記引作漢官之文。
〔一一三〕後漢書桓帝紀注引作漢官。
〔一一四〕「綱紀」兩字誤倒，據原引以改。
〔一一五〕據唐六典卷一、御覽卷二一０補「者」字。
〔一一六〕據唐六典卷一、御覽卷二一０補「大夫」及「令」字。
〔一一七〕初學記卷一一引作漢官。
〔一一八〕唐六典卷一「傳」下有「呼」字。
〔一一九〕孔本書鈔卷五七引作漢舊儀，孫輯從陳本。然此引與初學記卷一一引漢舊儀之文基本相同，疑當以孔本為是。
〔一二０〕初學記卷一一引作「營劭」。然考之後漢書，既無營劭，也無營郃。按續漢百官志注昭案曰：「獻帝分置左、右僕射，建安四年以榮邵為尚書左僕射是也。獻帝起居注曰：「邵卒官，贈執金吾。」」又按魏志賈詡傳注引獻帝紀有「司隸榮邵」。唐六典卷一亦引作「營邵」。據此則「營劭」、「營郃」均係「營邵」之誤。孫輯從文選注，非。
〔一二一〕類聚卷四八引作「龍，命汝作納言，朕命惟允」，與尚書舜典原文最切近。
〔一二二〕點校本後漢書光武帝紀注據東漢書刊誤補「常」字，甚是。續漢百官志即作「常侍曹尚書」。今據補。
〔一二三〕據初學記卷一一改「一」作「人」。又其引作漢官之文。
〔一二四〕「袁紹檄豫州注」係「為袁紹檄豫州」之誤。
〔一二五〕初學記卷一一僅一引，孫注誤。
〔一二六〕初學記卷一一引作漢官。
〔一二七〕廣池本唐六典卷一考訂曰：「鄭氏通志略引漢官儀，「史」下有「籀」字，六典脫之。」甚是。通典亦作「史籀篇」，孫注誤。
〔一二八〕唐六典卷一「受書」引作「受事」。
〔一二九〕孔本書鈔卷八五引作漢官典儀。孔廣陶按：「「典儀」當作「典職」。本鈔六十諸尚書左右丞篇引，正作「典職」。」又御覽禮儀部亦引作漢官典職。孫輯乃沿陳本之訛。
〔一三０〕初學記卷一一「夜」上引有「晝」字。
〔一三一〕此上書鈔卷六０、初學記卷一一均作漢官典職之文，且「以」上皆引有「或」字。按通典職官、唐六典卷一、錦萬花谷前集卷一二均有「或」字，御覽偶脫之。
〔一三二〕據御覽卷二一五、初學記卷一一引補「薰」字。又初學記卷一一「端正」下有「妖麗」二字，「香爐」下有「香囊」二字，與他引異。
〔一三三〕孔本書鈔卷六０仍引作「賜服」，下又引「赤管大筆」等十字。孫輯乃從陳本。
〔一三四〕初學記卷一一兩引此條，孫輯脫注。
〔一三五〕影宋本御覽作「北宮二作」，孫輯所據本誤。
〔一三六〕初學記卷二一敘事引作漢書，事對中引作蔡質漢官。又御覽卷六０五亦作漢官典職之文。孫輯引誤。
〔一三七〕廣池本唐六典作「尚書郎曹」。
〔一三八〕「明帝」原誤作「武帝」，據書鈔卷六０改。
〔一三九〕唐六典卷一「都座」作「都堂」。而宋書百官志作「都坐」，言本漢舊制。
〔一四０〕初學記卷一二末句下尚引「休有烈光」四字。
〔一四一〕初學記卷一二「曰」作「名」。御覽卷二二七則作「名曰」。
〔一四二〕「柱」原誤作「之」，據初學記卷一二、又卷二六、御覽卷六八五引改。又初學記卷一二「為柱」下有「言其審固不撓」六字。御覽卷二二七、又卷六八五亦同。
〔一四三〕御覽卷二二七「觸」上有「主」字。御覽卷六八五又引作「主觸不直」。而初學記卷二六則引作「性觸不直」。主、性形近易訛，疑此引「觸」上脫「性」字。
〔一四四〕影宋本御覽卷二二七正引作「秦」。
〔一四五〕「服食部」係「器物部」之訛，且當注明有兩引。
〔一四六〕北圖藏明版錦萬花谷兩「柱史」皆作「柱後」，「冠」作「柱」。孫氏所據本誤。
〔一四七〕左傳正義卷二六成公九年疏引漢官儀首句作「法冠，一曰柱後冠」。
〔一四八〕孔本書鈔卷六二引有「固」字，又「橈」作「撓」。
〔一四九〕初學記卷一二引作漢官。
〔一五０〕續漢志補注有兩引，孫輯脫注。
〔一五一〕影宋本御覽卷二三七引有「人」字。
〔一五二〕續漢志補注引作「光滿道路」，下尚有「群僚之中，斯最壯矣」八字。
〔一五三〕孔本書鈔卷五四引作漢舊儀。
〔一五四〕該出處當作廣韻下平聲卷二鹽二十四注。
〔一五五〕「曰」原作「者」，據文選齊敬皇后哀策文注而改。
〔一五六〕「長信少府」、「長樂少府」原誤倒，據後漢書皇后紀注改正。
〔一五七〕「其非」原亦誤倒，據後漢書班彪傳注改正。
〔一五八〕沈家本諸史瑣言曰：中允，「續志作「中盾」」。後漢書班彪傳注恐誤。又據原引補「旦旦」二字。
〔一五九〕疑「永元」以下，乃劉昭之語。
〔一六０〕續漢志補注「貢篚」引作「直裝」，「朽濕」引作「敝朽」。
〔一六一〕續漢志補注脫「晉」字，作「霸國」。御覽卷二三六引有「晉」字，無「國」字。孫輯從類聚卷四九。
〔一六二〕諸本後漢書張湛傳注「最北」下均有「門」字，故據補。
〔一六三〕諸本中唯點校本作「秩千石」。按續漢志曰：「司馬一人，千石。」掌諸門司馬、門候之城門校尉不過秩比二千石，而平城門屯司馬豈能秩二千石！疑「二」字係衍文。惠棟曰：「北宋本作「秩千石」。」亦可證。
〔一六四〕水經注穀水注亦作「宿昔」。又「來止」作「來在」。又御覽卷一八七「一柱」下引有「飛」字。
〔一六五〕水經注穀水注、文選懷舊賦注「年月」下均有「日」字。
〔一六六〕據後漢書安帝紀注原引刪「七」字。
〔一六七〕後漢書光武帝紀注「內」上有「河」字。
〔一六八〕「段熲傳注」係「張奐傳注」之誤。
〔一六九〕孔廣陶按：「考後漢三十七百官志注引荀綽晉百官表注有「征和中，陽石公主巫蠱之獄起」句，則本鈔「子孫」固誤，而淵如作「公孫」亦非矣。」今按：據漢書五行志所載，「陽石」當指陽石公主，而「子孫」指丞相公孫賀：「敬聲」即太僕敬聲，公孫賀之小。疑此句當作「陽石、公孫賀、敬聲巫蠱之獄」。
〔一七０〕影宋本御覽卷二五０「陛下」作「陛坐」。本條又見書鈔卷六一，孫輯脫注。
〔一七一〕據子本書鈔卷六一改「寔領」作「寬饒」。寬饒者，蓋寬饒也。
〔一七二〕孔本書鈔卷七三「諸郡」引作「州郡」。
〔一七三〕影宋本御覽卷二五二即作「成周」，孫氏所據本誤。
〔一七四〕影宋本御覽卷二五二引作「分為東、西周」。
〔一七五〕類聚職官部誤作「洛陽伊」，而地部仍引作「河、雒、伊」。
〔一七六〕點校本續漢志補注「貶」作「罰」，「介」作「釐」。
〔一七七〕後漢書光武帝紀注「南方」作「於南」。
〔一七八〕「職官部」係「州郡部」之誤。
〔一七九〕漢書武帝紀、百官公卿表均作「元封五年」，疑書鈔引誤。
〔一八０〕孔本書鈔卷七二「請罷」下有「刺史」二字。又漢書朱博傳載翟方進奏言，「請罷」下亦有「刺史」二字。
〔一八一〕「山陵」原作「山林」，據水經注河水注、類聚卷六引改。
〔一八二〕類聚卷六亦引此句，孫輯脫注。
〔一八三〕按後漢書劉表傳作「荊州八郡」，則當包括章陵在內。洪亮吉曰：「案諸地志皆不言章陵郡何時所置，惟禰衡傳黃祖長子射為章陵太守。魏志趙儼傳太祖征荊州，以儼領章陵太守。劉表傳注引傅子言蒯越拜章陵太守，事又在射、儼前。疑郡亦建安時所立也。」黃山曰：「案續志劉注引獻帝起居注曰：「建安十八年三月庚寅，省州并郡，復禹貢之九州。荊州得交州之蒼梧、南海、九真、交阯、日南，與其舊所部南陽、章陵、南郡、江夏、武陵、長沙、零陵、桂陽凡十三郡。」據此則官儀「江陵」確為「江夏」之誤，而章陵亦舊郡也。疑光武改舂陵為章陵縣，後車駕屢幸，親祠園陵，嘗升為郡，旋又并省。桓、靈時，因而復置。傕、氾亂長安，圖籍盡亡，遂無可徵也。觀表於初平元年至荊州，蒯越即云荊州八郡，已數章陵矣，安得元郡為建安時立乎！」黃說是，可補洪說不足，又可證應劭所言八郡與漢末荊州建置不殊。嚴可均立此案語，疑所不當疑，孫氏因而不改，失考矣。
〔一八四〕後漢書桓帝紀注「補」作「捕」，不誤。孫案非。
〔一八五〕黃山校補曰：「「十年」官本作「七年」。據光武紀及續志，皆「六年」之訛。」點校本據以改。今亦從之。又諸本原引均有「往往」二字，亦補之。
〔一八六〕點校本據劉攽東漢書刊誤改耿恭傳注「郡」為「都尉」，是。
〔一八七〕諸本續漢百官志補注「折衝」上均有「可」字，故據補。
〔一八八〕「肄」原作「詣」，諸本後漢書光武紀注皆作「肄」，故據以正。
〔一八九〕「丞一人」原作「丞二人」，諸本續漢百官志補注皆作「丞一人」，故改。
〔一九０〕「皆不治民」原作「皆不治兵」，據諸本續百官志補注引而改。
〔一九一〕諸本續百官志補注「尉」下均有「游徼、亭長」四字，與下文「皆」字相應，據補。
〔一九二〕點校本續漢百官志補注「江南」作「汝南」。按郡國志陽安縣正屬汝南郡。孫輯從汲本、殿本，非。今正之。
〔一九三〕漢書成帝紀注、河間獻王傳注均作漢官之文。
〔一九四〕諸本後漢書張奐傳注「上谷」下有「郡」字，據補。又點校本改「密縣」為「甯縣」。王先謙按：「作「甯」是。」今亦據改。
〔一九五〕此四字孫氏所補，依例當作小字。
〔一九六〕「時班彪議」以下，乃李賢之語，孫輯誤引。
〔一九七〕「尉都」二字原誤倒，據後漢書光武帝紀注以正。
〔一九八〕後漢書明帝紀注「中央」下有「也」字。
〔一九九〕據影宋本御覽卷二五一改「都護」作「校尉」。
〔二００〕後漢書鄧禹傳注原作「朝侯」，此乃孫輯沿嚴氏稿之訛。
〔二０一〕此三字亦孫氏所補，當作小字。
〔二０二〕「十一斛」原作「一十斛」，據漢書百官公卿表注、通典職官引而改。
〔二０三〕後漢書牟融傳注作「字子廬」。
〔二０四〕據後漢書和帝紀注刪「州」字。兩漢志均作鞏縣。
〔二０五〕點校本後漢書魯恭傳注「君上」作「君玉」，「范陵」作「苑陵」，是。孫輯從汲本，非。
〔二０六〕後漢書順帝紀注作「京縣人」，是。
〔二０七〕點校本後漢書段熲傳注引作「尹頌」，是。
漢官儀卷下漢軍謀校尉應劭撰清孫星衍校集皇者，大也，言其煌煌盛美。帝者，德象天地，言其能行天（下號曰皇帝）道，〔一〕舉措審諦，父天母地，為天下主。太平御覽皇王部光武第雖十二，〔二〕於父子之次，於成帝為兄弟，於哀帝為諸父，於平帝為祖父，皆不可為之後。上至元帝，於光武為父，故上繼元帝而為九代。故河圖云「赤九會昌」，謂光武也。後漢書光武紀注
皇后稱椒房，取其蕃實之義也。案：初學記、一切經音義引作「國風美其繁興」。〔三〕太平御覽引作「美其繁蕪」，在下文引詩下。詩云：「椒聊之實，蕃衍盈升。」案：太平御覽引作「蔓延盈升」。以椒塗室，取溫煖除惡氣也。案：廣韻四霄注引作「取其溫也」。〔四〕猶天子朱泥殿上，曰丹墀也。後漢書皇后紀注、初學記中宮部、藝文類聚后妃部、一切經音義十九、錦繡萬花谷九、白帖三十七、太平御覽皇親部、居處部案：文選景福殿賦注引作漢舊儀
婕妤以下，皆居掖庭。後漢書班固傳注、文選西都賦注
掖庭，後宮所處。中宮，謂諸中人。後漢書宦者傳論注〔五〕
姬，內官也，秩比二千石，位次婕妤下，在八子上。漢書文帝紀臣瓚注案：引作「秩祿令」。
姬妾數百。漢書文帝紀注
北郊壇在城西北角，去城一里所。謂方壇四陛，但存壇祠舍而已。其鼓吹樂及舞人御帳，皆從南郊之具。地祇位南面西上，高皇后配，西面，皆在壇上。地理群神從食壇下。南郊焚犢，北郊埋犢。後漢書光武紀注
祭地于河東汾陰后土宮。宮曲入河，古之祭地，澤中方丘也。以夏至日祭，其禮儀如祭天。後漢書光武紀注
馬第伯封禪儀記曰：案：封禪儀馬第伯所作，劭錄之於此書。群書注有引「封禪儀」，或引「馬第伯封禪記」者，皆此書文也。史記孝武本紀索隱：封禪儀，見應劭漢官儀。「車駕正月二十八日發雒陽宮，二月九日到魯，遣守謁者郭堅伯將徒五百人治泰山道。十日，魯遣宗室諸劉及孔氏、瑕邱丁氏上壽受賜，皆詣孔氏宅，賜酒肉。十一日發，十二日宿奉高。是日遣虎賁郎將先上山，三案行。還，益治道徒（一）千人。〔六〕十五日，始齋。案：通典引下作「諸扈從王公以下，及東方諸侯盡齋」十四字，無下文一段。國家居太守府舍，諸王居府中，諸侯在縣庭中齋。諸卿、校尉、將軍、大夫、黃門郎、百官及宋公、衛公、褒成侯、東方諸侯、雒中小侯齋城外汶水上。太尉、太常齋山虞。馬第伯自云，某等七十人先之山虞，觀祭山壇及故明堂宮郎官等郊肆處。入其幕府，觀治石。石二枚，狀博平，圓九尺，此壇上石也。其一石，武帝時石也。時用五車不能上也，因置山下為屋，號五車石。四維距石長丈二，案：通典引「二」下有「尺」字。廣二尺，厚尺半所，四枚。檢石長三尺，廣六寸，狀如封篋。長檢十枚。一紀號石，高丈二尺，廣三尺，厚尺二寸，名曰立石。一枚，刻文字，紀功德。案：太平御覽地部引作「石二枚，一是武帝時石，用五車載不能上，因置山中為屋，號五車石。一是刻號紀功德，立壇上」。藝文類聚地部引同。〔七〕是朝上山騎行，往往道峻峭，下騎，步牽馬，乍步乍騎，且相半，至中觀留馬。去平地二十里，南向極望無不睹。案：通典引「望」作「眺」。仰望天關，如從谷底仰觀抗峰。其為高也，如視浮雲。其峻也，石壁窅窱，如無道徑。遙望其人，端如行朽兀，或為白石或雪，案：太平御覽地部引作「望人如盂升，或以為小白石，或以為冰雪」。久之，白者移過樹，乃知是人也。案：通典引「遙望」至此二十七字無。殊不可上，四布僵臥石上，有頃復蘇。亦賴齎酒脯，處處有泉水，目輒為之明。復勉強相將行，到天關，自以已至也，問道中人，〔言〕尚十餘里。〔八〕其道旁山脅，大者廣八九尺，狹者五六尺。仰視巖石案：通典引「視」作「窺」。松樹，鬱鬱蒼蒼，若在雲中。俛視谿谷，碌碌不可見丈尺。遂至天門之下，仰視天門，窔遼如從穴中視天。直上七里，賴其羊腸逶迤，名曰環道，往往有索，可得而登也。兩從者扶挾，〔九〕前人相牽，後人見前人履底，前人見後人頂，如畫重累人矣。案：通典引「矣」作「耳」。所謂摩胸石，捫天之難也。初上此道，行十餘步一休，稍疲，咽唇燋，五六步一休。牒牒據頓，地不避濕闇，前有燥地，目視而兩腳不隨。案：通典引「所謂」至此五十一字無。早食上，脯後到天門。郭使者得銅物。銅物形狀如鍾，又方柄有孔，莫能識，疑封禪具也。得之者，汝南召陵人，姓楊名通。東上一里餘，得木甲。木甲者，武帝時神也。東北百餘步，得封所，始皇立石及闕在南方，漢武在其北。二十餘步，得北垂圓臺，高九尺，方圓三丈所，有兩陛。人不得從，上從東陛上。臺上有壇，方一丈二尺所，上有方石，四維有距石，四面有闕。鄉壇再拜謁，人多置錢物壇上，亦不埽除。國家上見之，則詔書所謂酢酸棗案：太平御覽果部兩引云：光武封泰山，上壇見酢酸棗。上問其故，主者曰：「百官上者所置」。上曰：「封禪大禮，千歲一會，衣冠士大夫何故爾也！」〔一０〕狼藉，散錢處數百，幣帛具，道是武帝封禪至泰山下，未及上，百官為先上，案：續漢志補注引無「先」字，〔一一〕通典引有。跪拜，置棗錢于道以求福，即此也。東山名曰日觀，案：藝文類聚天部、太平御覽地部引作「泰山東南有峰名曰日觀」。〔一二〕水經注汶水引作「東南山頂」。日觀者，雞一鳴時，見日始欲出，長三丈所。秦觀者，望見長安；案：文選顏延年詩注引此作「漢舊儀」。〔一三〕吳觀者，望見會稽；周觀者，望見齊西。〔一四〕北有石室。壇以南有玉盤，中有玉龜。案：藝文類聚禮部、雜器物部、文選張平子四愁詩注、白帖十三、太平御覽器物部、珍寶部引同。山南脅神泉，飲之極清美利人。日入下去，行數環。日暮時頗雨，不見其道，一人居其前，先知蹈有人，乃舉足隨之。比至天門下，夜人定矣。」續漢志補注、通典禮案：通典引文多刪節。
太山盤道屈曲而上，凡五十餘盤。經小天門、大天門，如從穴中視天矣。〔一五〕案：太平御覽居處部引「泰山有天」。自下至古封禪處，凡四十里。山頂西巖為仙人石閭，東巖為介邱，案：下本有「東南巖名日觀」一段，已見上，今刪。黃河去太山二百餘里，於祠所瞻黃河如帶，若在山阯。山南有廟，悉種柏千株，大者十五六圍，〔一六〕相傳云漢武所種。小天門有秦時五大夫松，見在。初學記地部、太平御覽地部
泰山東上七十里至天門。初學記地部
秦始皇上封太山，逢疾風暴雨，賴得松樹，〔一七〕因復其下，封為五大夫。〔一八〕藝文類聚木部、太平御覽木部、事類賦木部
車駕十九日之山虞，國家居亭，案：藝文類聚禮部引作「建武三十一年東巡狩。二月九日到魯。十九日國家居亭」。百官布野。此日山上雲氣成宮闕，百官並見之。二十一日夕牲時，白氣廣一丈，東南極望致濃厚。時天清和無雲。瑞命篇「岱嶽之瑞，以日為應」也。〔一九〕續漢志補注案：補注皆作「封禪儀」，下同。
建武三十二年，車駕東巡狩。正月二十八日發雒陽宮。二月九日到魯。十二日宿奉高。
十五日始齋。十九日之山虞，國家居亭。二十一日夕牲。二十二日祭〔天〕，〔二０〕日高三丈所，燔燎正北鄉。〔二一〕禮畢，百官以次上，國家時御輦，人挽升車也。北堂書鈔禮儀部案：「車」當作「山」。〔二二〕
晨祭也。日高二丈所，燔燎煙正北也。續漢志補注
百官各以次上。郡儲輦三百，為貴臣、諸公、王、侯，卿、大夫、百官皆步上，少用輦。（輦者）〔二三〕續漢志補注
國家御首輦，人輓升山。案：北堂書鈔車部引作「乘王輦以升山」。至中觀休，須臾復上。續漢志補注須臾，群臣畢就位。續漢志補注
國家臺上北面，虎賁陛戟臺下。續漢志補注
建武三十二年二月辛卯，登封太山。皇帝北面，尚書令奉玉牒檢進，南面跪。太常曰：「請封。」皇帝親封畢，退復位。太常曰：「請拜。」皇帝再拜。大行禮畢，〔二四〕群臣皆呼萬歲。命人發壇上石，尚書令藏玉牒，封石檢也。北堂書鈔禮儀部三引〔二五〕
騶騎二千餘人發壇上方石。續漢志補注
以金為繩，以石為泥，南三檢，〔二六〕案：續漢志補注、通典引無「為泥南」三字。東方、西方各二檢。案：「二」當依通典引作「三」。〔二七〕又案：續漢志、通典皆云東西各三，南北各二，此有誤。檢中石泥及壇土，色赤白黑，案：「赤」上當有「青」字。〔二八〕各依如其方色。續漢志補注、通典禮、北堂書鈔禮儀部
封禪太山，即武帝封處，累其石，登壇，置玉牒書封石此中，復封石檢。藝文類聚禮部
群臣稱萬歲，音動山谷，有青氣屬天，〔二九〕遙望不見山巔，山巔人在氣中，不知也。〔三０〕續漢志補注、北堂書鈔禮儀部、太平御覽天部案：續漢志補注引無「青」字。北堂書鈔天部引作「白氣」。
世祖封禪，久案：「久」當作「夕」。〔三一〕有白氣一丈，東南〔極望〕，〔三二〕正直壇所，有青氣上與天屬，遙望不見巔，〔三三〕瑞命之符也。太平御覽休徵部
元封封禪，書有白氣，案：「書」當作「晝」。夜有光，下天下案：此「下」字當衍。闕石門。〔三四〕藝文類聚禮部
封畢有頃，詔百官以次下，國家隨後。數百人維持行，相逢推，百官連延二十餘里。道多迫小，深谿高岸數百丈。步從匍匐邪上，起近炬火，止亦駱驛。步從觸擊大石，石聲正讙，但讙石見相應和者。〔三五〕腸不能已，口不能默。夜半後到，百官明日乃訖。其中老者氣劣不能行，臥巖石下。〔三六〕明日早，太醫令復遵問起居，國家云：「昨上下山，欲行迫前，〔三七〕欲休則後人所蹈，道峻危險，恐不能度。國家不勞，百官以下露臥水飲，無一人蹉跌，無一人疾病，豈非天邪！」泰山率多暴雨，如今上直下柴祭封登，青晏溫和。明日上壽，賜百官省事。事畢發，暮宿奉高三十里。明日發，至梁甫九十里夕牲。續漢志補注案：此條有誤字。
功效如彼，天應如此，群臣上壽，國家不聽。續漢志補注
建武三十二年，車駕東巡狩。二月二十二日祭（上）〔天〕。〔三八〕日中到山，禮畢，群臣稱萬歲。有頃詔百官以次下。明案：當有「日」字。〔三九〕問起居。二十四日發，至梁父九十里夕牲。二十五日禪祭于梁陰。〔四０〕陽者祭天，陰者祭地。始元舊禮，以高帝配天，高后配地。北堂書鈔設官部
明堂四面起土作塹，上作橋，塹中無水。明堂去平城門二里所，天子出，從平城門，先歷明堂，乃至郊祀。後漢書光武紀注
辟雍去明堂三百步。車駕臨辟雍，從北門入。三月、九月，皆于中行鄉射禮。辟雍以水周其外，以節觀者。諸侯曰泮宮。東西南有水，北無，下天子也。後漢書光武紀注
辟雍四門外有水，以節觀者。門外皆有橋。後漢書儒林傳序注
大射于曲臺。漢書藝文志如淳注〔四一〕
春三月，秋九月，習鄉射禮，禮生皆使太學學生。後漢書儒林傳序注
立春之日，遣使者賜文官司徒、司空帛三十匹，案：續漢志補注引作「四十匹」。九卿十五匹；武官太尉、大將軍各六十匹，執金吾、諸校尉各三十匹。武官倍于文官。續漢志補注、通典職官、太平御覽時序部案：續漢志補注引作「名秩」，在立秋下。
古不墓祭。秦始皇起寢于墓側，〔四二〕漢因而不改。諸陵寢皆以晦、望、二十四氣、三伏、社、臘及四時上飯。其親寢所宮人，隨鼓漏理被枕，具盥水，陳莊具。天子以正月上原陵，公卿百官及諸侯王、郡國計吏皆當軒下，占其郡國穀價四方改易，欲先帝魂魄聞之也。後漢書明帝紀注
天子東耕之日，親率三公九卿，戴青幘，冠青衣，載青旂，駕青龍，〔四三〕公卿以下車駕如常法，往出種堂。天子升壇，上空無際，公卿耕訖，天子耕于壇，舉耒三〔推〕而已。〔四四〕北堂書鈔禮儀部、藝文類聚禮部、文選藉田賦注、太平御覽禮儀部
天子升壇，公卿耕訖，嗇夫下種。凡稱藉田為千畝，亦日帝藉，亦曰耕藉，亦曰東耕，亦曰親耕，亦曰王藉。初學記禮部、藝文類聚禮部、太平御覽禮儀部
天子父事三老，兄事五更。天子親割，三公設几，九卿正履，祝哽在前，祝咽在後。北堂書鈔設官部、文選辟雍詩注、〔四五〕太平御覽禮儀部
三老、五更，三代所尊也。安車輪，送迎至家，天子獨拜於屏。三者，道成於天、地、人。老者，久也，舊也。五者，訓于五品。更者，五世長子，更更相代，言其能以善道改更己也。三老、五更皆取有首妻，男女完具。後漢書明帝紀注、續漢志補注、北堂書鈔設官部
伏日萬鬼所行，故盡日閉，案：太平御覽引作「故謹」。不干它事。後漢書和帝紀注、太平御覽時序部
大將軍、三公臘賜錢各三十萬，〔四六〕牛肉二百斤，米二百斛；特進侯十五萬；卿十萬；校尉五萬；尚書丞、郎各萬五；〔四七〕案：何敞傳注引作「尚書三萬，侍中、將、大夫各二萬」。千石、六百石各七千；侍御史、謁者、議郎、尚書令各五千；郎官、蘭臺令史二千；案：續漢志補注引「二」作「三」。〔四八〕中黃門、羽林、虎賁士二人共三千；以為當祠門戶直，各隨多少受也。後漢書何敞傳注、續漢志補注案：續漢志補注引作「名秩」。
正月旦，天子御德陽殿，臨軒。公、卿、大夫、百官各陪位朝賀。蠻、貊、胡、羌朝頁畢，見屬郡計吏，皆陛覲。宗室諸劉雜會，皆冠兩梁冠，單衣。〔四九〕既定，〔五０〕計吏中庭北向坐。大官上食，賜群臣酒食，作九賓，撤樂。藝文類聚禮部、太平御覽時序部
正月朔賀，三公案：藝文類聚引作「大將軍、三公朝會」，下文亦少異。奉璧上殿，嚮西北。太常贊曰：「皇帝為三公興！」三公伏，皇帝坐，乃前進璧。〔五一〕古語曰「御坐則起」，此之謂也。藝文類聚禮部、太平御覽時序部
元日朝賀，三公拜璧殿上，獻壽觴。太平御覽時序部
正旦，飲柏葉酒，上壽。太平御覽木部
明帝永平元年，〔五二〕光烈陰皇后葬，魂車，鸞輅青羽，駕四馬，旂九斿，〔五三〕前有方相。鳳皇車，大將軍妻參乘，太僕御，女騎夾轂。宋書禮志、通典禮案：「僕」下當有「妻」字。〔五四〕
天子法駕，所乘曰金根車，駕六龍，以御天下也。有五色安車，有五色立車，各一，皆駕四馬。毛詩說云：〔五五〕「四者，示有四方之志也。」是為五時副車。藝文類聚舟車部、太平御覽車部
天子出祭陵，常乘金根車。春二月，青龍居在前。〔五六〕秋八月，白虎在前。太平御覽車部
大路龍旂，畫龍於旂上也。隋書禮儀志
皇后婕妤乘輦，餘皆以茵，四人輿以行。文選西都賦注、太平御覽皇親部
孝景帝六年，令二千石朱兩音緉，千石、六百石朱轓，〔五七〕較車耳反出為藩屏也。太平御覽車部
皇帝起居，索室清宮而後行。史記孝文本紀索隱、北堂書鈔帝王部
天子車駕次第謂之鹵簿。有大駕、法駕、小駕。大駕公卿奉引，大將軍參乘，太僕御，屬車八十一乘，備千乘萬騎，案：史記梁孝王世家索隱引下有「而出」二字。侍御史在左駕馬，詢問不法者。史記孝文本紀索隱、梁孝王世家索隱、後漢書皇后紀注、班固傳注、唐六典十七、文選東京賦注
祭南郊，乘大駕，奉引如故，其餘群司百官大出。祭北郊，乘大駕，奉引如故，其餘十歲五帝雞翅埽前後，〔五八〕諸軍悉行者也。北堂書鈔儀飾部
大駕鹵簿，五營校尉在前，案：西京賦注引「漢有五營」。名曰填衛。文選藉田賦注
乘輿大駕，則御鳳皇車，以金根為副。續漢志補注案：引作「漢官鹵簿。」〔五九〕
漢乘輿大駕儀，公卿奉引，太僕御，大將軍驂乘，屬車八十一乘，備千乘萬騎。法駕儀，公卿不在鹵簿中，河南尹、執金吾、洛陽令、案：史記孝文本紀索隱引作「京兆尹、長安令。」又案：此下當有「奉引」二字，見續漢志。〔六０〕奉車都尉、案：「都尉」當作「郎御」，見續漢志。〔六一〕侍中參乘，屬車三案：續漢志「三」作「四」，誤。十六乘。史記孝文本紀索隱、留侯世家索隱、太平御覽儀式部
甘泉鹵薄有道車五乘，游車九乘，在輿前。太平御覽車部
前驅有雲，案：當有「罕」字。〔六二〕皮軒鑾旗車。後漢書楊秉傳注
清道以旄頭為前驅。後漢書儒林傳序注
舊選羽林郎旄頭，被髮案：太平御覽引作「放髮」。為前驅，〔六三〕今但用營士。後漢書光武紀注、太平御覽儀式部
豹尾過後，執金吾罷屯解圍，天子鹵簿中，後屬車施豹尾于道路，豹尾之內為省中。水經注江水〔六四〕
騎執菰。初學記樂部〔六五〕
太常駕四馬，主簿前車八乘，有鈴下、侍閣、辟車、騎吏、五百等員。唐六典十四案：以下三條，唐六典引俱作「鹵簿篇」。又後漢書周紆傳注引「鈴下、侍閣、辟車，此皆以名自定者也」。
衛尉駕四馬，主簿前車八乘，有鈴下、侍閣、辟車、騎吏等員。唐六典十六
鴻臚駕四馬，主簿。〔六六〕唐六典十八
班劍者，以虎皮飾之。文選王文憲文集序注案：儉薨，追贈太尉，增班劍為六十人。續漢志：「佩刀，虎賁黃室虎文，其將白虎文。」然則班劍者亦鹵簿中所有也。
衣裳公侯華蟲，卿大夫藻火。太平御覽職官部案：與續漢志輿服不合，此當有誤。
周冕與古冕略等，周加垂旒，天子前後垂真白珠各十二。太平御覽服章部
冕廣七寸，長八寸。左氏正義桓公
天子冠通天，諸侯王冠遠游，三公、諸侯冠進賢，三梁；卿、大夫、尚書、二千石、博士冠兩梁；二千石以下至小吏冠一梁。案：志引作「平帝元始五年，令公、卿、列侯冠三梁，二千石兩梁，千石以下一梁」。三禮圖引亦作「千石」。此作「二千石」，誤。〔六七〕天子、公、卿、特進、諸侯祀天地明堂，皆冠平冕，天子十二旒，三公、九卿、案：三禮圖引作「九旒」。諸侯七旒，其纓各如其綬色，玄衣纁裳。後漢書明帝紀注、張宗傳注、〔六八〕隋書禮儀志、聶崇義三禮圖
幘者，古之卑賤執事不冠者之所服也。後漢書光武紀注、初學記服食部、〔六九〕藝文類聚服飾部、〔七０〕太平御覽服章部
孝武時，天子以下未有幘。元帝額上有壯髮，不欲使人見，乃使進幘，〔七一〕群寮隨焉。太平御覽皇王部
幘本無巾，如今半幘而已。王莽無髮，因為施巾，故里語曰：「王莽頭禿施幘屋。」太平御覽皇王部
孔子稱：「封太山，禪梁父，可得而數七十有二。」傳曰：「封者以金泥銀繩，印之以璽。璽，施也，信也。古者尊卑共之。」月令曰「固封璽」。春秋傳「襄公在楚，季武子使公冶問，〔七二〕璽書追而與之」是也。秦漢以來，尊者以為名，乃使避。太平御覽儀式部
子嬰上始皇璽，因服御之，代代傳受，號曰「漢傳國璽」。史記高祖本紀索隱
天子有傳國璽，文曰：「受命于天，既壽且康。」不以封也。北堂書鈔儀飾部、太平御覽儀式部
璽皆白玉螭虎紐，文曰「皇帝行璽」、「皇帝之璽」、「皇帝信璽」、「天子行璽」、「天子之璽」、「天子信璽」，凡六璽。「皇帝行璽」，凡封案：句絕。之璽賜王侯書。案：句絕。「信璽」，發兵案：句絕。徵大臣。「天子行璽」，案：句絕。策拜外國及案：當有訛脫。事天地鬼神。璽案：「璽」上當有脫，皆見漢舊儀。〔七三〕皆以武都紫泥封，青囊白素裏，兩端無縫，尺一板案：後漢書李雲傳注：「尺一之板，謂詔策也。見漢官儀。」中約署。皇帝帶綬，黃地六采，不佩璽。璽以金銀縢組，侍中組負以從。秦以前民皆佩綬，金、玉、銀、銅、犀、象為方寸璽，各從所好。〔七四〕奉璽書使者乘馳傳，其驛騎也，三騎行，晝夜千里為程。通典禮案：此段亦見漢舊儀。
金銅〔虎〕符五，〔七五〕竹使符十。文選冊魏〔公〕九錫文注〔七六〕
銅虎符發兵，長六寸。竹使符出入徵發。史記孝文本紀索隱〔七七〕
印者，因也。所以虎紐，案：北堂書鈔引作「虎劍」，〔七八〕太平御覽引作「虎細」，皆字之訛。陽類。虎〔者〕，〔七九〕獸之長，取其威猛，以執伏案：北堂書鈔引作「繫服」。群下也。龜者，陰物。抱甲負文，隨時蟄藏，以示臣道功成而退也。北堂書鈔儀飾部、太平御覽儀式部
尚書僕射，銅印青綬。續漢志補注、通典禮〔八０〕
孝武皇帝元狩四年，案：初學記引作「二年」。又上有「卿秩中二千石」六字。令通官印方寸大小，官印五分。王、公、侯金、，二千石銀，千石以下銅印。初學記職官部、太平御覽儀式部案：初學記引無末句，「銀」下有「印紐」三字。
千石至三百石銅印。北堂書鈔儀飾部〔八一〕
〔秩〕六百石，〔八二〕銅章墨綬。後漢書蔡邕傳注
綬者，有所承受也，所以別尊卑，彰有德也。北堂書鈔儀飾部、初學記器物部案：此下綬諸條，與續漢志輿服皆不合，亦見丁孚漢儀。
綬者，有所承受也。長一丈二尺，法十二月；闊三丈，案：廣韻四十四有注引作「廣三尺」。〔八三〕法天地人。舊用赤葦，示不忘古也。秦漢易之以絲，今綬如此。北堂書鈔儀飾部
乘輿綬，黃地案：初學記引下有「骨」字。白羽，青絳綠，〔八四〕五采，四百首，長二丈三尺。北堂書鈔儀飾部、初學記器物部
諸王綬，四采，絳地案：初學記引有「骨」字。白羽，案：北堂書鈔引作「黃地黃羽」，誤。〔八五〕青黃綠案：「綠」上當有「去」字。赤圭，〔八六〕二百六十首，長二丈一尺。侯綬，絳地，縹紺，百二十首，長二丈案：「二」當作「一」。八尺。〔八七〕北堂書鈔儀飾部、初學記器物部
公、侯、將軍，三采，案：「三」當作「二」，下當有「紫白純」三字，見通典禮。〔八八〕紫圭，長有一丈七尺，百八十首。公主、封君同。〔八九〕北堂書鈔儀飾部案：初學記器物部引「丞相、御史大夫、匈奴亦同」。
九卿、中二千石，青綬，三采，青白紅，純青圭，一丈七尺，一百廿首。北堂書鈔儀式部
二千石，綬羽青地，桃花縹，三采，百二十首，長丈七尺。〔九０〕黃綬，〔九一〕黃絲，一采，八十首，長丈七尺。民織綬皆如式，不如式，沒入官也。北堂書鈔儀飾部、初學記器物部
墨綬，白案：「白」字當衍。羽青地，絳二采，長丈七尺。初學記器物部
四百石丞、尉，皆黃綬大冠。北堂書鈔設官部
凡先合單紡為一絲，四絲為一扶，五扶為一首，五首成〔一〕文，文采純為〔一〕圭。〔九二〕首多者精，少者麤，皆廣尺六寸。北堂書鈔儀飾部
蕭何為相國，佩綠綬，公侯紫，卿二千石青，令長千石黑。隋書禮儀志〔九三〕
高祖在沛，隱芒碭山。每遊，上輒不欲令呂后知，常在深僻處，后亦常知其處。高祖問曰：「何以知之？」后曰：「君所居處，上有紫氣。」太平御覽天部
孝靈熹平〔二〕年八月辛未，〔九四〕白氣如匹練，衝北斗第四星，為大獸狀。明年，揚州刺史臧旻攻盜賊，斬首數千級。太平御覽天部
永和中，戶至千七十八萬，口五千三百八十六萬九千五百八十八。續漢志補注
景帝以來，於國學內立道館，以教學徒，不許人閒別立館舍。廣弘明集十四
高祖既登帝位，鮦陽、固始、細陽歲遣雞鳴歌士，常謳于闕下。藝文類聚居處部
王莽篡位，以劉字金刀，案：「字」下當有「有」字。罷五銖，更作小錢，文曰「貨泉」。其文反白水真人，此則世祖中興之瑞也。太平御覽資產部
不制之臣，相與比周，宮鄰金虎。案：東京賦注引「比周」下有「比周者」三字。〔九五〕宮鄰金虎者，言小人在位，比周相進，與君為鄰堅若金，〔九六〕讒言之人惡若虎。〔九七〕文選東京賦注、王元長三月三日曲水詩序注
帝室，猶古言王室。文選魏都賦注、西征賦注
凡章表皆啟封，其言密事得皁囊。後漢書蔡邕傳注、公孫瓚傳注
里語云「任智不正車生咀」。〔九八〕太平御覽人事部
肅宗賜諸尚書劍，陳寵濟南椎成。漢官儀「椎成」作「鍛成」。後漢書韓稜傳注
應劭字仲遠。漢官儀作仲瑗。後漢書應劭傳注
校勘記〔一〕「下號曰皇帝」五字乃涉御覽卷七六引下條漢雜事之文而衍，故刪。
〔二〕「第」原作「帝」，諸本後漢書光武帝紀注均作「第」，故改。
〔三〕初學記卷一０引作「國人美其繁以為興」。
〔四〕此出處當作廣韻卷二下平聲宵第四椒注。
〔五〕後漢書宦者傳論注無此引，實出文選范蔚宗宦者傳論注。
〔六〕續漢祭祀志補注諸本「千人」上均無「一」字，故刪。
〔七〕類聚卷六「刻號」下有「石」字。
〔八〕諸本續漢祭祀志補注「尚」下均有「言」字，故據補。
〔九〕諸本續漢祭祀志補注均作「扶挾」，孫輯誤作「扶掖」，據正。
〔一０〕事類賦注卷二六有此引，並與御覽果部引同。
〔一一〕續漢志補注諸本皆有「先」字，孫案非。
〔一二〕類聚卷一引無「有峰」二字。又事類賦注卷一引作「泰山東南名曰日觀，雞鳴時見日」。
〔一三〕文選頻延年車駕幸京口侍遊蒜山詩注引「泰觀者」作「言日觀者」。又引書作「漢書儀」。
〔一四〕盧文弨續漢書志注補曰：「周觀者，望見嵩山。齊西訛。」
〔一五〕初學記卷五、御覽卷三九「如從」上均引有「仰視天門」四字。
〔一六〕「十五六圍」原誤作「五六十圍」，據初學記卷五、御覽卷三九引而改。
〔一七〕御覽卷九五三、事類賦注卷二四「賴得」下均有「抱」字。
〔一八〕類聚卷八八引作「封為大夫松也」，御覽卷九五三作「封其樹為五大夫松」，事類賦注卷二四作「因封其樹為五大夫」，均與孫輯異。
〔一九〕此引又見書鈔卷九一，孫輯脫注。
〔二０〕據書鈔卷九一引補「天」字。
〔二一〕孔本書鈔卷九一「燔燎」下有「煙」字。
〔二二〕孔本書鈔九一「升車」兩引俱作「升山」。
〔二三〕「輦者」二字乃劉昭之語，孫輯誤引，故刪。
〔二四〕書鈔卷九一「大行禮畢」引在「退復位」之下。續漢志亦曰：「尚書令以五寸印封石檢。事畢，皇帝再拜，群臣稱萬歲。」孫輯引有誤。
〔二五〕「三引」當作「四引」。
〔二六〕孔本書鈔卷九一作「南北二檢」。
〔二七〕孔本書鈔卷九一即作「東方、西方各三檢」，孫輯所據本誤。
〔二八〕孔本書鈔卷九一「色」下引有「青」字。
〔二九〕書鈔卷九一、又卷一五一、御覽卷一五「屬天」均引作「上與天屬」。
〔三０〕孔本書鈔卷九一「人在」上無「山巔」二字，末句作「不知山下人之見也」。
〔三一〕影宋本御覽卷一五天部「久」正作「夕」，孫輯脫注。
〔三二〕據御覽卷八七二補「極望」二字。
〔三三〕「巔」原誤作「此」，據御覽卷八七二引改。
〔三四〕類聚汪紹楹校本無「下」字，又「闕」作「關」，甚是。
〔三五〕「見」殿本作「無」，點校本作「旡」，此從汲本。
〔三六〕點校本續漢志補注「行」上無「能」字，「臥」上有「正」字。
〔三七〕點校本續漢祭祀志補注「明日」下無「早」字，「迫前」下有「人」字。
〔三八〕據孔本書鈔卷九一改「上」作「天」。
〔三九〕孔本書鈔卷九一引有「日」字。
〔四０〕孔本書鈔九一此句引作「禪乎泰山，祭地於梁陰」。
〔四一〕漢書藝文志如淳注引作漢官。
〔四二〕「墓」原誤作「其」，諸本後漢書明帝紀注均作「墓」，故據改。
〔四三〕書鈔卷九一、類聚卷三九均作「駕蒼馬」。惟御覽卷五三七引作「駕蒼龍」。按張衡東京賦敘及藉田曰：「乘鑾輅而駕蒼龍。」則「青」當作「蒼」為是。馬而稱其為龍，以其八尺以上神駿如龍也。
〔四四〕據類聚卷三九、文選藉田賦注引補「推」字。又此引略見於初學記卷一四，孫輯脫注。
〔四五〕辟雍詩乃班固所作，文選附其於東都賦之末。
〔四六〕後漢書何敞傳注「臘賜」二字在「大將軍」之上，「各三十萬」作「各二十萬」。
〔四七〕點校本續漢志補注作「各萬五千」。
〔四八〕此句唯見續漢志補注，汲本作「二」，殿本、點校本作「三」。
〔四九〕類聚卷三九「單衣」上引有「皂」字。又「雜會」當作「親會」。
〔五０〕類聚卷三九「既定」下引有「上壽」二字。
〔五一〕類聚卷三九引作「天子為起，住入，太常住車曰：「皇帝為群公起。」天子坐，方前進」。
〔五二〕宋書禮志作「永平七年」。又後漢書明帝紀、皇后紀均作「七年」。孫輯舍宋書而從通典，失考。
〔五三〕宋書禮志「旂」上引有「龍」字。
〔五四〕宋書禮志引有「妻」字。
〔五五〕御覽卷七七三有兩引，皆無「說云」二字。又類聚卷七一引無「毛詩」以下十三字。
〔五六〕影宋本御覽卷七七三「青龍居」作「青安車」。
〔五七〕漢書景帝紀載中元六年五月詔曰：「令長吏二千石車朱兩轓，千石至六百石朱左轓。」疑御覽「朱兩」下脫「轓」字，「六百石朱」下脫「左」字。
〔五八〕唐類函「雞翅」作「雞翹」。續漢志亦曰：民或以為鸞旗為雞翹。孫輯從陳本，非。
〔五九〕續漢志補注實引作漢官鹵簿圖。
〔六０〕史記孝文本紀索隱引有「奉引」二字。
〔六一〕史記留侯世家索隱曰：「屬車即副車，而奉車郎御而從後。」據此則奉車郎所御乃副車，與孫案異。又續漢志曰：「奉車都尉，掌御乘輿車。」或「都尉」下脫「御」字亦未可知。
〔六二〕諸本後漢書楊秉傳注均有「罕」字，孫氏自誤。
〔六三〕後漢書光武帝紀注「郎」作「為」，御覽卷六八０「旄頭」上亦有「為」字。又御覽卷六八０引無「為前」二字，而後漢書光武帝紀注此二字引作「先」。疑此句當作「被髮先驅」。
〔六四〕水經注引作漢官序。
〔六五〕初學記所引實本宋書樂志，「菰」原作「箛」，據以正。
〔六六〕職官分紀卷二０引作「鴻臚主簿駕四馬」。
〔六七〕後漢書法雄傳注即作「千石」。
〔六八〕「張宗傳注」係「法雄傳注」之誤。
〔六九〕初學記無服食部，有器物部，然無此引。又書鈔卷一二七衣冠部有此引，孫輯脫注。
〔七０〕類聚衣冠部、服飾部均無此引。
〔七一〕影宋本御覽卷八九「乃使」引作「乃始」，是。
〔七二〕「使」原誤作「從」，據御覽卷六八二引改。又左傳襄公二十九年文亦作「使」。
〔七三〕按除「賜王侯書」漢舊儀作「賜諸侯王書」外，餘皆同。
〔七四〕漢舊儀「各從」作「各服」。
〔七五〕據文選冊魏公九錫文注補「虎」字。
〔七六〕據文選目錄補「公」字。
〔七七〕史記孝文本紀索隱引作漢舊儀，孫輯引誤。
〔七八〕孔本書鈔、俞本唐類函此引標目均作「虎紐」。
〔七九〕據書鈔儀飾部、御覽儀式部引補「者」字。
〔八０〕續漢志補注引作漢官。
〔八一〕初學記卷二六引與此同，作漢舊儀。
〔八二〕諸本後漢書蔡邕傳注「六百石」上均有「秩」字，故據補。
〔八三〕孔本書鈔卷一三一引作「三尺」。
〔八四〕書鈔卷一三一、初學記卷二六「綠」均引作「緣」。
〔八五〕孔本書鈔卷一三一仍作「絳地」，不誤。
〔八六〕孔本書鈔卷一三一引無「赤圭」二字。初學記卷二六作「赤采」。
〔八七〕孔本書鈔卷一三一「侯綬」下引有「三采」二字。初學記卷二六引有「三采」，但置「紺」字下。又書鈔「二丈八尺」作「一丈八尺」。
〔八八〕孔本書鈔卷一三一作「二采」，且上有「紫綬」二字，與續漢志同。
〔八九〕「公主、封君同」原誤作「公主同封君」，據孔本書鈔卷一三一、初學記卷二六引改。
〔九０〕初學記卷二六引作「長丈八尺」。
〔九一〕初學記卷二六曰：四百丞尉、三百長相、二百、百石為黃綬。疑書鈔有脫文。
〔九二〕據孔本書鈔卷一三一補兩個「一」字。續漢志亦作「五首成一文，文采純為一圭」。
〔九三〕隋書禮儀志作漢官之文。
〔九四〕據續漢天文志補「二」字。
〔九五〕文選三月三日曲水詩序注引有「比周者」三字。
〔九六〕文選東京賦注「為鄰」下引「貪求之德」四字。
〔九七〕「若」原作「如」，文選東京賦注、三月三日曲水詩序注均作「若」，故據改。
〔九八〕御覽卷四九六引作「仕宦不止車生耳」，與孫輯迥異。不詳孫氏所據為何本。
