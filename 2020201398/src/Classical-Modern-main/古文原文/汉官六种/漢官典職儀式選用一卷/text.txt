孫星衍敘錄隋志：漢官典職儀式選用二卷，漢衛尉蔡質撰。唐志蔡質漢官典儀一卷。諸書所引；又有作蔡質漢官典職、漢官典職儀者，皆後人省文也。陳氏書錄解題：漢官典儀一卷，漢衛尉蔡質撰，雜記官制及上書謁見禮式。李埴續補一卷。俱不傳。今錄成一卷，名從隋志。質字子文，蔡邕叔父。見後漢書蔡邕傳、晉書蔡豹傳。
漢官典職儀式選用一卷清衛尉蔡質撰清孫星衍校集太尉，孝文三年置，七年省。武帝建元二年置，五年復省，更名大司馬。建武二十七年復置太尉。太平御覽職官部府開闕，王莽初起大司馬，後篡盜神器，〔一〕故遂貶去其闕。續漢志補注
司徒本丞相官，哀帝改為大司徒，主司徒眾，馴五品。府與蒼龍闕對，厭于尊者，不敢稱府也。續漢志補注、太平御覽職官部案：續漢志補注引「稱」字作「號」。
漢興，置大將軍、驃騎，位次丞相；車騎、衛將軍、左、右、前、後，皆金紫，位次上卿。典京師兵衛，〔四夷〕屯警。〔二〕續漢志補注
惠帝改太常為奉常，景帝復為太常，蓋周官宗伯也。藝文類聚職官部、太平御覽職官部
五官中郎解，其府對太學。續漢志補注
左中郎解，其府府次五官。續漢志補注案：當作「次五官府」，誤倒。
三署郎見光祿勳，執板拜；見五官、左、右將，執板不拜。於三公諸卿無敬。續漢志補注
虎賁中郎將主虎賁千五百人，無常員，多至千人。案：太平御覽引「多」上有「郎」字。戴鶡冠，次右將府。又虎賁舊作「虎奔」，〔三〕言如虎之奔也。王莽以古有勇士孟賁，故名焉。續漢志補注、後漢書孔融傳注、北堂書鈔設官部、太平御覽職官部
羽林郎百二十八人，無常員，府次虎賁府。續漢志補注
謁者僕射見尚書令，對揖無敬。謁者見，執板拜之。續漢志補注
謁者案：續漢志補注引無此二字。〔四〕出府丞、長史、陵令，案：光武紀注引無此七字。皆選儀容端正，任奉使者。後漢書光武紀注、續漢志補注
南宮至北宮，中央作大屋，複道，三道行，天子從中道，從官夾左右，案：太平御覽居處部引作「複道三行，天子按行中央，臺官從左右」。十步一衛。兩宮相去七里。後漢書光武紀注案：文選古詩十九首注引「南宮、北宮，相去七里」。
宮中諸有劾奏罪，左都候執戟戲車縛送付詔獄，在官大小各付所屬。以馬被覆。見尚書令、尚書僕射、尚書，皆執板拜；見丞、郎皆揖。續漢志補注
正月旦，百官朝賀，光祿勳劉嘉、廷尉趙世各辭不能朝，高賜舉奏：「皆以被病篤困，空文武之位，闕上卿之贊，既無忠信斷金之用，而有敗禮傷化之尤，不謹不敬！請廷尉治嘉罪，河南尹治世罪。」議以世掌廷尉，故轉屬他官。續漢志補注
少府符著出見都官從事，〔五〕持板。都官從事入少府見符著，持板。續漢志補注
侍中，常伯，選舊儒高德，博學淵懿。案：太平御覽引作「博學洞達」。仰占俯視，切問近對，喻旨公卿，上殿稱制，參乘佩璽秉劍。員本八人，陪見舊在尚書令、僕射下，尚書上；今官出入禁中，更在尚書下。司隸校尉見侍中，執板揖，河南尹亦如之。又侍中舊與中官俱止禁中。案：唐六典引下有「宿直廬在石渠門外」八字。武帝時，侍中莽何羅案：唐六典引作「馬何羅」。挾刃謀逆，由是侍中出禁外，有事乃入，畢即出。王莽秉政，侍中復入，與中官共止。案：唐六典引作「復止禁中」。章帝元和中，侍中郭舉與後宮通，拔佩刀驚上，舉伏誅，由是侍中復出外。〔六〕續漢志補注、唐六典六、〔七〕太平御覽職官部
尚書令主贊奏，總典綱紀，無所不統，〔八〕秩千石，案：藝文類聚引作「秩二千石」。銅印墨綬。北堂書鈔設官部、藝文類聚職官部
故公為之者，朝會（不）〔下〕陛奏事，〔九〕增秩二千石，故自佩銅印墨綬。續漢志補注
尚書奏事於明光殿，省中畫古烈士，重行書讚。初學記職官部
省中皆以胡粉塗壁，紫素界之，畫古烈士。初學記居處部〔一０〕
尚書僕射主開封，掌授廩給錢穀也。北堂書鈔設官部
僕射主封門，掌授廩假錢穀。凡三公、列卿、將、大夫、五營校尉行復道中，遇尚書僕射、左右丞郎、御史中丞、侍御史，皆避車豫相迴避。衛士傳不得迕臺官，〔臺官〕過後乃得去。〔一一〕續漢志補注
尚書典天下歲盡集課事。三公尚書二人，典三公文書。吏曹尚書典選舉齋祀，屬三公曹。靈帝末，梁鵠為選部尚書。〔一二〕續漢志補注
常侍曹主常侍、黃門、御史事，世祖改曰吏曹。續漢志補注
二千石曹掌中郎官水火、〔一三〕盜賊、辭訟、罪眚。續漢志補注
民曹典繕治功作，監池、苑、囿、盜賊事。續漢志補注
客曹天子出獵，駕，御府曹郎屬之。續漢志補注
尚書左、右丞典臺事，繩糾無所不。太平御覽職官部
左、右丞對揖，稱左、右君也。〔一四〕北堂書鈔設官部
尚書左丞總典臺中綱紀，無所不統。續漢志補注、初學記職官部
右丞與僕射對掌授廩假錢穀，〔一五〕與左丞無所不統。凡中宮漏夜盡，鼓鳴則起，鐘鳴則息。衛士甲乙徼相傳，甲夜畢，傳乙夜，相傳盡五更。衛士傳言五更，未明三刻後，雞鳴，衛士踵丞郎趨嚴上臺，不畜宮中雞。汝南出雞鳴，衛士候朱雀門外，專傳雞鳴於宮中。續漢志補注
尚書郎初從三署詣臺試，初上臺稱守尚書郎，中歲滿稱尚書郎，三年稱侍郎。〔一六〕案：北堂書鈔設官部、初學記職官部引下有「凡三十四人，選吏能者為之」。客曹郎主治羌胡事，劇遷二千石或刺史，其公遷為縣令，秩滿自占縣去，詔書賜錢三萬與三臺祖餞，餘官則否。治嚴一月，準謁公卿陵廟乃發。御史中丞遇尚書丞、郎，避車執板住揖，丞、郎坐車舉手禮之，車過遠乃去。尚書言左、右丞，敢告知如詔書律令。郎見左、右丞，對揖無敬，稱曰左、右君。丞、郎見尚書，執板對揖，案：此「對」字當衍，後同。稱曰明時。見令、僕射，執板拜，朝賀對揖。續漢志補注
尚書郎晝夜更直于建禮門內。北堂書鈔設官部、初學記職官部、文選沈休文和謝宣城詩注案：「晝夜更直」北堂書鈔、初學記引作「夜直五日」。〔一七〕
省閣下大屏稱曰丹屏，尚書郎含雞舌香，伏其下奏事。太平御覽居處部
尚書郎入直臺中，官供新青縑白綾被，〔一八〕或錦被，晝夜更宿，帷帳畫，通中枕，臥旃蓐，冬夏隨時改易。太官供食，五日一美食。〔一九〕後漢書鍾離意傳注、北堂書鈔設官部、酒食部、初學記職官部、藝文類聚布帛部、太平御覽服用部、布帛部〔二０〕
尚書郎直，太官供餅餌五熟。太平御覽飲食部
尚書郎伯使二人，〔二一〕女侍史二人，皆選端正者。伯使從至止車門還，女侍史絜被服，〔二二〕案：北堂書鈔、太平御覽引作「潔衣服」。執香爐燒熏，從入臺中，給使護衣服也。後漢書鍾離意傳注、廣韻十一模注、北堂書鈔儀飾部、太平御覽服章部〔二三〕
尚書郎懷香握蘭，趨走丹墀。太平御覽香部
以丹（赤）〔漆〕地，〔二四〕故稱丹墀。廣韻六脂注、文選西京賦注、魏都賦注、廣絕交論注、太平御覽居處部
尚書丞，郎見尚書，執板對揖，稱曰明公。案：「公」續漢志補注引作「時」，見前。尚書郎見左、右丞，對揖無敬，稱曰左、右君。太平御覽禮儀部
尚書令、僕射，〔二五〕給赤管大筆兩枝。〔二六〕北堂書鈔藝文部
尚書令、僕、丞、郎，月賜隃糜大墨一枚，小墨二枚。〔二七〕北堂書鈔藝文部、初學記文部、太平御覽文部
楊喬糾羊柔曰：「柔知丞、郎鴈行，威儀有序。」文選責躬詩注、與陳伯之書注〔二八〕
尚書令史皆選蘭臺、符節上稱精練吏有能為之。〔二九〕續漢志補注
御史中丞遇尚書郎，避車執板住揖，車過乃去之。〔三０〕北堂書鈔設官部、白帖七十四
中丞掌蘭臺。北堂書鈔設官部
丞，故二千石為之，或遷侍御史高第，執憲中司，朝會獨坐，內掌蘭臺，督諸州刺史，糾察百寮，〔三一〕出為二千石。續漢志補注
治書侍御史二人，治廷尉奏事，罪當輕重。〔三二〕北堂書鈔設官部選御史高第補之。續漢志補注
侍御史，秦官。周有御史，掌郡案：當作「邦」。國都邑，案：當作「鄙」萬民之治，案：當作「及萬民之治令」。〔三三〕以贊冢宰。北堂書鈔設官部
其二人者更直。執法省中者，皆糾察百官，督州郡。公法府掾屬高第補之，初稱守，漢歲拜真，出治劇為刺史、二千石，平遷補令。見中丞，執板揖。續漢志補注
將作大匠位次河南尹。光武中元二年省，謁者領之。章帝建初元年復置。〔三四〕續漢志補注
門候見校尉，執板下拜。續漢志補注案：「下」當作「不」。〔三五〕
五營司馬見校尉，執板不拜。續漢志補注
越騎校尉掌越騎。續漢志補注
長水校尉主長水、宣曲胡騎。續漢志補注
射聲校尉掌待詔射聲事。〔三六〕續漢志補注
司隸校尉職在典京師，外部諸郡，無所不糾。封侯、外戚、三公以下，無尊卑。入宮，開中道稱使者。每會，後到先去。續漢志補注
司隸詣臺廷議，處九卿上，朝賀處公卿下，陪案：當有「位」字。卿上。初除，謁大將軍、三公，通謁持板揖。公議、〔三七〕朝賀無敬。臺召入宮對見尚書，持板，朝賀揖。續漢志補注
延熹中，京師游俠有盜發順帝陵，賣御物于市，市長追捕不得。周景以尺一詔召司隸校尉左雄詣臺對詰，雄伏于庭荅對，景使虎賁左駿頓頭，血出覆面，與三日期，賊便擒。後漢書周景傳注
都官主雒陽百官，朝會與三府掾同。續漢志補注
河南尹出考案，與從事同。續漢志補注
詔書舊典，案：續漢志補注引有此四字。刺史班宣，周行郡國，省察治狀，黜陟能否，斷治冤獄，案：後漢書光武紀注引此四句，「治狀」作「政教」。以六條問事，非條所問，即不省。一條，強宗豪右田宅踰制，以強陵弱，以眾暴寡。二條，二千石不奉詔書遵承典制，倍公向私，旁詔守利，侵漁百姓，聚斂為姦。三條，二千石不恤疑獄，風厲殺人，怒則任刑，喜則淫賞，煩擾苛暴，剝戮黎元，為百姓所疾，山崩石裂，妖祥訛言。四條，二千石選署不平，苟阿所愛，蔽賢寵頑。五條，二千石子弟恃怙榮勢，請託所監。六條，二千石違公下比，阿附豪強，通行貨賂，割損政令也。漢書百官公卿表注、續漢志補注
諸州刺史初除，比諸案：此當有脫。持板揖，不拜。續漢志補注
諸州刺史上郡並列卿府，言「敢言之」。後漢書朱雋傳注
立宋皇后儀尚書令臣囂、僕射臣鼎、尚書臣旭、臣乘、臣滂、臣謨、臣詣稽首言：「伏惟陛下履乾則坤，動合陰陽。群臣大小咸以長秋宮未定，遵舊依典，章表仍聞，時乃聽。令月吉日，以宋貴人為皇后，應期正位，群生兆庶莫不式舞。易稱「受茲介祉」，詩云「干祿百福，子孫千億」，萬方幸甚。今吉日以定，臣請太傅、太尉、司徒、司空、太常條列禮儀正處上，群臣妾無得上壽，如故事。臣囂、臣鼎、臣旭、臣乘、臣滂、臣謨、臣詣愚闇不達大義，誠惶誠恐，頓首死罪，稽首再拜以聞。」制曰：「可。」維建寧四年七月乙未，制詔：「皇后之尊，與帝齊體，供奉天地，祇承宗廟，母臨天下。故有莘興殷，姜任母周，二代之隆，蓋有內德。長秋宮闕，中宮曠位，宋貴人秉淑媛之懿，體山河之儀，威容照耀，德冠後庭。群寮所咨，僉曰宜哉。卜之蓍龜，卦得承乾。有司奏議，宜稱紱組，以臨兆民。今使太尉襲使持節奉璽綬，宗正祖為副，立貴人為皇后。其往踐爾位，〔三八〕敬宗禮典，肅慎中饋，無替朕命，永終天祿。」皇后初即位章德殿，太尉使持節奉爾綬，天子臨軒，百官陪位。皇后北面，太尉住蓋下，東向，宗正、大長秋西向。宗正讀策文畢，皇后拜，稱臣妾，畢，住位。太尉襲授璽綬，中常侍長樂太僕高鄉侯覽長跪受璽綬，〔三九〕奏於殿前，女史授婕妤，婕妤長跪受，以授昭儀，昭儀受，長跪以帶皇后。皇后伏，起拜，稱臣妾。訖，黃門鼓吹三通。鳴鼓畢，群臣以次出。后即出，大赦天下。皇后秩比國王，即位威儀，赤紱玉璽。續漢志補注
正月旦，天子幸德陽殿，臨軒。公、卿、將、大夫、百官各陪朝賀。〔四０〕蠻、貊、胡、羌朝貢畢，見屬郡計吏，皆陛覲，庭燎。宗室諸劉雜會，〔四一〕萬人以上，立西面。位定，公納薦，太官賜食酒，西入東出。既定，上壽。計吏中庭北面立，太官上食，賜群臣酒食。貢事御史四人執法殿下，虎賁、羽林弧弓撮矢，案：通典引作「挾矢」。陛戟左右，戎頭偪脛啟前向後，〔四二〕左、右中郎將住東西，案：通典引作「位東南」。羽林、虎賁將住東北，五官將住中央，悉坐就賜。作九賓徹樂。案：安帝紀注引無「徹」字。通典引作「散」。舍利案：安帝紀注引下有「之獸」二字。從西方來，戲於庭極，乃畢入殿前，激水化為比目魚，跳躍就水，作霧案：安帝紀注、文選西京賦注引「就」作「激」。〔四三〕障日。畢，化成黃龍，長八丈，出水游戲於庭，案：通典引作「遨遊」。〔四四〕炫燿日光。以兩大絲繩繫兩柱中頭閒，相去數丈，兩倡女對舞，行於繩上，對面道逢，切肩不傾，又蹋局出身，案：藝文類聚、太平御覽引作「屈身」。藏形於斗中。鍾磬並作，樂畢，〔四五〕作魚龍曼延。小黃門吹三通，案：太平御覽引「吹」上有「鼓」字。謁者引公卿群臣以次拜，微行出，罷。卑官在前，尊官在後。德陽殿周旋容萬人。陛高二丈，〔四六〕皆文石作壇。激沼水於殿下。案：藝文類聚引作「洛水」。〔四七〕畫屋朱梁，玉階金柱，刻鏤作宮掖之好，案：太平御覽引下有「奇禽萬巧」四字。以青翡翠，案：太平御覽引「青」上有「丹」字。又下有「竟柱搆以水精」六字。一柱三帶，韜以赤緹。天子正旦節，會朝百官于此。自到偃師，去宮四十三里，望朱雀五闕，德陽，其上鬱律與天連。後漢書安帝紀注、續漢志補注、水經注穀水、通典禮、北堂書鈔樂部兩引，藝文類聚居處部、〔四八〕太平御覽樂部、居處部三引
陰太后崩，前有方相及鳳皇車。北堂書鈔禮儀部、太平御覽禮儀部
十二陵今見在，河南尹無敬也。續漢志補注案：「今」當作「令」，「在」字當衍。陵令者，太常屬官也。〔四九〕
四姓侍祠侯。〔五０〕文選讓吏部封侯表注
宮中苑，〔五一〕聚土為山，十里九阪，種奇樹，案：文選古詩十九首注引「宮中種嘉禾奇樹」。〔五二〕育麋鹿麑麂，鳥獸百種，激上河水，銅龍吐水，銅仙人啣盃，受水下注，天子乘輦遊獵苑中。太平御覽居處部宮北朱雀門至止車門，內崇賢門，內建禮門。太平御覽居處部
洛陽二十四街，街一亭；十二城門，門一亭。續漢志補注、太平御覽居處部兩引
校勘記〔一〕「篡盜」原誤作「篡漢」，諸本續漢百官志補注均作「篡盜」，故據正。
〔二〕據諸本續漢石官志補注「四夷」二字。
〔三〕「又虎賁」以下乃劉昭之語，孫輯引誤。
〔四〕後漢書光武帝紀注亦無「謁者」二字，當依孫氏輯例作小字，以別於正文。
〔五〕「符著」原作「符署」，諸本續漢百官志補注均作「符著」，故據改。下同。
〔六〕「由是」原作「自是」，諸本續漢百官志補注均作「由是」，故改。又此句下唐六典尚引「靈帝時，侍中舍有八區，論者因言員有八人，未詳也」二十字。通典卷二一亦引蔡質漢儀曰「員本八人」。孫輯脫引。
〔七〕「唐六典六」係「唐六典八」之訛。
〔八〕「鋼紀」二字原誤倒，據書鈔卷五九、類聚卷四八引改。又孔本書鈔卷五九引「奏」作「事」，「統」作「綜」。
〔九〕惠棟後漢書補注卷二四曰：「以漢官儀、漢官典職校之，乃「下陛奏事」，「下」訛「不」。」點校本從其說而改，今亦據以正之。
〔一０〕此條初學記居處部有兩引，孫輯脫注。
〔一一〕諸本續漢百官志補注「過後」上均復有「臺官」二字，孫輯脫，故補之。
〔一二〕「梁鵠」原誤作「梁鴻」。鴻，明章時名逸士，豈能於靈帝時出仕！今據諸本引改。
〔一三〕通典卷二一「中郎官」作「中都官」，是。
〔一四〕孔本書鈔卷六０引作「尚書郎見左右丞，對揖無敬，稱左右君」。
〔一五〕按孔本書鈔卷六０引作「左丞與僕射掌廩錢穀」，與續漢志補注異。然初學記卷一一作「右丞與僕射掌稟假錢穀諸財用」，文辭略增，而作「右丞」則與續漢志補注同。疑孔本作「左丞」，非。
〔一六〕初學記卷一一「中歲滿」作「中滿歲」，「中」字屬上讀。
〔一七〕初學記卷一一作「夜更直五日」。孔本書鈔卷六０則作「晝夜更直五日」，與孫案均異。
〔一八〕孔本書鈔卷六０引作「青縑白綾牒布被」，類聚卷八五作「青綾白綾被」，御覽卷七０七則作「青練白綾被」，諸載各異。
〔一九〕後漢書書鍾離意傳注末有「下天子一等」五字，孔本書鈔卷一四三引亦然。
〔二０〕此條御覽服用部有兩引，俱見卷七０七；布帛部亦兩引，一見卷八一六，一見卷八一八，孫注未詳。
〔二一〕諸引中唯後漢書鍾離意傳注引作「伯使一人」。
〔二二〕廣韻卷一上平聲十一模注作「給女史二人，著潔衣服」。
〔二三〕「書鈔儀飾部」係「書鈔服飾部」之訛。又「御覽服章部」係「御覽服用部」之訛。
〔二四〕諸引「赤」俱引作「漆」，故改。又孫注第一出處當作廣韻卷一上平聲六脂注。
〔二五〕孔本書鈔卷一０四引無「令」字。
〔二六〕孔本書鈔卷一０四「兩枝」引作「一雙」。
〔二七〕初學記卷二一、御覽卷六０五均引作「小墨一枚」。又孔本書鈔卷六０引作「分墨一丸」，且列於上條之末，與他引皆異。
〔二八〕文選注兩引俱作「應劭漢官典職」。
〔二九〕點校本、殿本續漢百官志補注均作「有吏能為之」。
〔三０〕孔本書鈔卷六二末句作「丞、郎下車，舉手禮平施也」。
〔三一〕「督諸州」以下九字，又見書鈔卷六二，孫輯脫注。
〔三二〕孔本書鈔卷六二「罪當」作「平罪」。
〔三三〕孔本書鈔卷六二引有「及」字，無「令」字。御覽卷二二七「令」作「今」，屬下讀，是。又此兩引引書均作「漢官儀侍臣下」，孫氏從陳本書鈔人漢官典職，亦非。
〔三四〕「元年」原誤作「二年」，諸本續百官志補注均作「元年」，故據以正。
〔三五〕點校本、殿本續漢志補注即作「不」。
〔三六〕點校本續漢百官志補注「事」作「士」。
〔三七〕點校本、殿本續漢志補注「公議」均作「公儀」，此從汲本。
〔三八〕點校本續漢志補注「其」上復有一「后」字。
〔三九〕通典卷五八作「長秋太僕」。然後漢書宦者傳、靈帝紀均作「長樂太僕」，通典引恐誤。
〔四０〕通典卷七０「陪」下有「位」字，疑此脫。
〔四一〕通典卷七０「雜會」作「親會」當是。
〔四二〕通典卷七０「啟前」作「陪前」。
〔四三〕按續漢志補注、後漢書安帝紀注「就水」均作「嗽水」，文選西京賦注、通典卷七０、御覽卷五六九則作「漱水」。嗽、漱于此皆作盪口解。孫案非。
〔四四〕後漢書安帝紀注作「遨戲」，御覽卷五六九亦同。
〔四五〕通典卷七０「樂」上有「娼」字，御覽卷五六九作「唱」。點校本後漢書補作「倡」，甚是。
〔四六〕通典卷七０作「陛高一丈」。
〔四七〕御覽卷一七五亦引作「洛水」。
〔四八〕此條類聚卷六二有兩引，孫氏脫注。
〔四九〕點校本續漢百官志補注即作「十二陵令見河南尹，無敬也」。
〔五０〕據文選讓吏部封侯表注補「侯」字。
〔五一〕影宋本御覽卷一九六「中」引作「內」。
〔五二〕胡克家本文選古詩十九首注「嘉禾」作「嘉木」，是。
