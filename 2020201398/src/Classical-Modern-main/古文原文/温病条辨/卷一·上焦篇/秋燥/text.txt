<strong>五四、秋感燥气，右脉数大，伤手太阴气分者，桑杏汤主之。</strong>
前人有云：六气之中，惟燥不为病，似不尽然。盖以《内经》少秋感于燥一条，故有此议耳。如阳明司天之年，岂无燥金之病乎？大抵春秋二令，气候较夏冬之偏寒偏热为平和，其由于冬夏之伏气为病者多，其由于本气自病者少，其由于伏气而病者重，本气自病者轻耳。其由于本气自病之燥证，初起必在肺卫，故以桑杏汤清气分之燥也。
桑杏汤方（辛凉法）
桑叶（一钱）杏仁（一钱五分）沙参（二钱）象贝（一钱）香豉（一钱）栀皮（一钱）梨皮（一钱）
水二杯，煮取一杯，顿服之，重者再作服（轻药不得重用，重用必过病所。再一次煮成三杯，其二、三次之气味必变，药之气味俱轻故也）。
<strong>五五、感燥而咳者，桑菊饮主之。</strong>
亦救肺卫之轻剂也。
桑菊饮方（见前）
<strong>五六、燥伤肺胃阴分，或热或咳者，沙参麦冬汤主之。</strong>
此条较上二条，则病深一层矣，故以甘寒救其津液。
沙参麦冬汤（甘寒法）
沙参（三钱）玉竹（二钱）生甘草（一钱）冬桑叶（一钱五分）麦冬（三钱）生扁豆（一钱五分）花粉（一钱五分）
水五杯，煮取二杯，日再服。久热久咳者，加地骨皮三钱。
<strong>五七、燥气化火，清窍不利者，翘荷汤主之。</strong>
清窍不利，如耳鸣目赤，龈胀咽痛之类。翘荷汤者，亦清上焦气分之燥热也。
翘荷汤（辛凉法）
薄荷（一钱五分）连翘（一钱五分）生甘草（一钱）黑栀皮（一钱五分）桔梗（二钱）绿豆皮（二钱）
水二杯，煮取一杯，顿服之。日服二剂，甚者日三。
〔加减法〕耳鸣者，加羚羊角、苦丁茶；目赤者。加鲜菊叶、苦丁茶、夏枯草；咽痛者，加牛蒡子、黄芩。
<strong>五八、诸气郁，诸痿喘呕之因于燥者，喻氏清燥救肺汤主之。</strong>
喻氏云：诸气郁之属于肺者，属于肺之燥也，而古今治气郁之方，用辛香行气，绝无一方治肺之燥者。诸痿喘呕之属于上者，亦属于肺之燥也，而古今治法以痿呕属阳明，以喘属肺，是则呕与痿属之中下，而惟喘属之上矣，所以千百方中亦无一方及于肺之燥也。即喘之属于肺者，非表即下，非行气即泻气，间有一、二用润剂者，又不得其肯綮。总之，《内经》六气，脱误秋伤于燥一气，指长夏之湿为秋之燥。后人不敢更端其说，置此一气于不理，即或明知理燥，而用药夹杂，如弋获飞虫，茫无定法示人也。今拟此方，命名清燥救肺汤，大约以胃气为主，胃土为肺金之母也。其天门冬虽能保肺，然味苦而气滞，恐反伤胃阻痰，故不用也；其知母能滋肾水清肺金，亦以苦而不用；至于病寒降火正治之药，尤在所忌，盖肺金自至于燥，所存阴气不过一线耳，倘更以苦寒下其气，伤其胃，其人尚有生理乎？诚仿此增损以救肺燥变生诸证。
如沃焦救焚，不厌其频，庶克有济耳。
清燥救肺汤方（辛凉甘润法）
石膏（二钱五分）甘草（一钱）霜桑叶（三钱）人参（七分）杏仁（泥，七分）胡麻仁（炒研，一钱）阿胶（八分）麦冬（不去心，二钱）枇杷叶（去净毛，炙，六分）
水一碗，煮六分，频频二、三次温服。痰多加贝母、栝蒌；血枯加生地黄；热甚加犀角、羚羊角，或加牛黄。
