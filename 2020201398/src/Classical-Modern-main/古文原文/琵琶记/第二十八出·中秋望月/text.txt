【念奴娇引】〔贴上〕楚天过雨，正波澄木落，秋容光净。谁驾玉轮来海底，碾破琉璃千顷。环佩风清，笙箫露冷，人在清虚境。〔净丑〕真珠帘卷，庾楼无限佳兴。〔临江仙〕〔贴〕玉作人间秋万顷，银葩点破琉璃。〔净〕瑶台风露冷仙衣，天香飘到处，此景有谁知？〔丑〕未审明年明夜月，此时此景何如？〔贴〕珠帘高卷醉琼卮，〔合〕正是莫辞终夕劝，动是隔年期。〔贴〕老姥姥，今夜中秋，月色澄清，你与我请相公出来，赏玩则个。〔净〕是是，夫人请相公玩月。〔生内应介〕我已睡了，不来。〔丑〕你什么嘴脸，可知道请他不来。〔贴〕惜春，你再去请。〔丑〕我去请。相公，夫人请相公出来玩月。〔生〕来也。〔丑笑介〕老姥姥，你看我嘴儿才动一动，相公就出来了。〔生上〕【生查子】逢人曾寄书，书去神亦去。今夜好清光，可惜人千里。〔贴〕相公，今夜中秋，月色可爱。我请你赏玩一番，你没事推阻怎的？〔生〕月色有甚好处？〔贴〕相公，怎的不好？〔酹江月〕你看：玉楼金气卷霞绡，云浪空光澄澈。丹桂飘香清思爽，人在瑶台银阙。〔生〕影透凤帏，光窥罗帐，露冷蛩声切。关山今夜，照人几处离别。〔净〕须信离合悲欢，还如玉兔，有阴晴圆缺。便做人生长宴会，几见冰轮皎洁。〔丑〕此夜明多，隔年期远，莫放金樽歇。〔合〕但愿人长久，年年同赏明月。〔饮酒介〕【念奴娇序】〔贴〕长空万里，见婵娟可爱，全无一点纤凝。十二栏杆光满处，凉浸珠箔银屏。偏称，身在瑶台，笑斟玉斝，人生几见此佳景？〔合〕惟愿取，年年此夜，人月双清。
【前腔换头】〔生〕孤影，南枝乍冷，见乌鹊缥缈惊飞，栖止不定。万点苍山，何处是修竹吾庐三径？追省，丹桂曾攀，嫦娥相爱，故人千里谩同情。〔合前〕【前腔换头】〔贴〕光莹，我欲吹断玉箫，乘鸾归去，不知风露冷瑶京？环佩湿，似月下归来飞琼。那更、香雾云鬟，清辉玉臂，广寒仙子也堪并。〔合前〕【前腔换头】〔生〕愁听，吹笛关山，敲砧门巷，月中都是断肠声。人去远，几见明月亏盈。惟应、边塞征人，深闺思妇，怪他偏向别离明。
【古轮台】〔净〕峭寒生，鸳鸯瓦冷玉壶冰，栏杆露湿人犹凭，贪看玉镜。况万里清明，皓彩十分端正。三五良宵，此时独胜。〔丑〕把清光都付与酒杯倾，从教酩酊，拼夜深沈醉还醒。酒阑绮席，漏催银箭，香销金鼎。斗转与参横，银河耿，辘轳声已断金井。
【前腔换头】〔净〕闲评，月有圆缺阴晴，人世上有离合悲欢，从来不定。深院闲庭，处处有清光相映。也有得意人人，两情畅咏；也有独守长门伴孤另，君恩不幸。〔丑〕有广寒仙子娉婷，孤眠长夜，如何捱得，更阑寂静？此事果无凭，但愿人长久，小楼玩月共同登。
【余文】〔众〕声哀诉促织鸣，〔贴〕俺这里欢娱未罄。〔生〕他几处寒衣织未成。
今宵明月正团圆，几处凄凉几处喧。
但愿人生得久长，年年千里共婵娟。
