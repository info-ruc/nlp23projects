【传言玉女】〔外牛太师上〕烛影摇红，帘幕瑞烟浮动，画堂中珠围翠拥。妆台对月，下鸾鹤神仙仪从。玉箫声里，一双鸣凤。左右何在？〔院子上〕独立画堂听命令，珠帘底下一声传。老相公有何指挥？〔外〕左右，我今日与小姐毕姻，筵席安排了未？〔院子〕安排完备了。〔外〕完备得如何？〔水调歌头〕〔院子〕屏开金孔雀，褥隐绣芙蓉。兽炉烟袅，莲台绛烛吐春红。广设珊瑚席子，高把真珠帘卷，环列翠屏风。人间丞相府，天上蕊珠宫。锦遮围，花烂熳，玉玲珑。繁弦脆管，欢声鼎沸画堂中。簇拥金钗十二，座列三千珠履，谈笑尽王公。正是门阑多喜气，女婿近乘龙。〔外〕状元来未？〔院子〕望见一族人马喧闹，想是状元来了。〔生上〕【女冠子】马蹄笃速，传呼齐拥雕毂。〔外〕金花帽族，天香袍染，丈夫得志，佳婿坦腹。惜春，状元已到，请小姐出来拜堂。〔贴上〕【前腔】妆成闻唤促，又将彩扇重遮，羞蛾轻蹙。〔净丑执掌扇上，合〕这姻缘不俗。金榜题名，洞房花烛。〔净〕状元和小姐两个，各自立一边，请阴阳先生赞礼。〔末宾人上〕禀相公告庙：维大汉太平年，团圆月，和合日，吉利时。嗣孙牛某，有女及笄，奉圣旨招赘新状元蔡邕为婿。以此吉辰，敢申虔告。告庙已毕，请与新人揭起方巾。〔丑〕待我来。伏以窈窕青娥二八春，绿云之上覆方巾；玉纤揭起西川锦，露出娇容赛玉真。掌礼，请喝拜。〔末〕窃以礼重婚姻，兹实人伦之大。义当配偶，爰思宗系之承。张设青炉，荧煌花烛。祀供苹藻，首严见庙之仪；贽备枣榛，抑讲拜堂之礼。集珠履玳簪之客，环金钗玉珥之宾。庆会良宵，观光盛事。香熏宝鸭，浓腾袅袅之烟；步拥金莲，请下深深之拜。〔喝拜介〕拜礼已毕，请状元小姐把酒。
【画眉序】〔生〕攀桂步蟾宫，岂料丝萝在乔木。喜书中今日，有女如玉。堪观处丝幕牵红，恰正是荷衣穿绿。〔合〕这回好个风流婿，偏称洞房花烛。
【前腔】〔外〕君才冠天禄，我的门楣稍贤淑。看相辉清润，莹然冰玉。光掩映孔雀屏开，花烂熳芙蓉隐褥。〔合前〕【前腔】〔贴〕频催少膏沐，金凤斜飞鬓云矗。喜逢他萧史，愧非弄玉。清风引珮下瑶台，明月照妆成金屋。〔合前〕【前腔】〔净丑〕湘裙展六幅，似天上嫦娥降尘俗。喜蓝田今日，种成双玉。风月赛阆苑三千，云雨笑巫山二六。〔合前〕【滴溜子】〔生〕谩说道姻缘事，果谐凤卜。细思之，此事岂吾意欲？有人在高堂孤独。可惜新人笑语喧，不知我旧人哭。兀的东床，难教我坦腹。
【鲍老催】〔众〕翠眉谩蹙，赤绳已系夫妇足，芳名已注婚姻牍。状元，空嗟怨，枉叹息，休摧挫。画堂富贵如金谷，休恋故乡生处好，受恩深处亲骨肉。
【滴滴金】金猊宝鼎香馥郁，银海琼舟泛醽醁。轻飞彩袖呈娇舞，啭莺喉歌丽曲。歌声断续，持觞劝酒人共祝。人共祝，百年夫妇永和睦。
【鲍老催】意深爱笃，文章富贵珠万斛，天教艳质为眷属。似蝶恋花，凤栖梧，鸾停竹。男儿有书须勤读，书中自有黄金屋，也有千钟粟。
【双声子】郎多福，郎多福，看紫绶黄金束。娘分福，娘分福，看花诰纹犀轴。两意笃，两意笃，岂非福，岂非福。似纹鸾彩凤，两两相逐。
【余文】郎才女貌真不俗，占断人间天上福，百岁姻缘万事足。
清风明月两相宜，女貌郎才天下奇。
正是洞房花烛夜，果然金榜挂名时。
