【梅花引】〔生、旦、贴、众侍上。生〕伤心满目故人疏，看郊墟尽荒芜。〔旦、贴〕惟有青山，添得个坟墓。〔合〕恸哭无声长夜晓，问泉下有人还听得无？【玉楼春】〔生〕他乡万点思亲泪，不能滴向家山地。如今有泪滴家山，欲见双亲浑无计。〔旦〕人生自古谁无死，嗟君此恨凭谁语。可怜衰绖拜坟茔，不作锦衣归故里。〔贴〕荒坟衰草连寒烟，苍苔黄叶飞蘋蘩。〔生〕欲听鸡声来问寝，忽惊蚁梦先归泉。夫人，此处便是爹妈坟墓，我和你先拜了双亲，还要去拜谢张太公。〔旦、贴〕正是如此。〔拜奠介〕【玉雁儿】〔生〕孩儿相误，为功名担搁了父母。都缘是孩儿不得归乡故，爹爹，妈妈，你怎便先归黄土？乾坤岂容不孝子？名亏行缺不如死，只愁我死缺祭祀。〔合〕对真容形衰貌枯，想灵魂悲咽痛苦。
【前腔】〔旦〕百拜公姑，望矜怜恕责我夫。你孩儿赘居牛相府，日夜要归难离步。你这新媳妇啊，坚心雅意劝亲父，同归故里守孝服，今日双亲来庐墓。〔合前〕【前腔】〔贴〕不孝的媳妇，恨当初为我耽误了丈夫。吃人谈笑生何补？我待死啊，又羞见公姑。公公，婆婆，我生前不能够相奉侍，何如事你向黄泉路？只一件，我死了啊，家中老父谁看顾？〔合前。生〕呀，只见朔风四起，瑞雪横空。天气甚冷，左右且回避着。〔众下。末张太公上〕【前腔】楼台银铺，遍青山浑如画图。乾坤似他衣衰素，故添个缟带飞舞。你躄踊恸哭直恁苦，那堪大雪添凄楚。事当逆来顺受，抑情就礼通今古。〔合前。生〕呀，张太公来了。卑人父母生死，皆蒙太公周济。正道拜了父母坟茔，就到宅上拜谢，少效衔环之报，何劳太公先降。〔末〕说那里话。蔡相公，你腰金衣紫，可惜令尊令堂相继谢世，不得尽你孝心。正是树欲静而风不宁，子欲养而亲不逮。这也是他命该如此。你今日荣归故里，光耀祖宗，虽是他生前不能享你的禄养，死后亦得沾你的恩典。老夫苟延残喘，又得相见，伐幸伐幸。你今在此庐墓，老夫合当陪伴。但有牛氏夫人在此，怕不稳便。暂且告别，再来相看。
多谢深恩不敢忘，稍宽愁绪节悲伤。
亲坟共扫添荣耀，不负诗书教子方。
