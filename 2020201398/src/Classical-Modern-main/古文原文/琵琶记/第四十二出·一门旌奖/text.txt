【逍遥乐】〔生上〕寂寞谁怜我，空对孤坟珠泪堕。〔旦〕光阴捻指过三春，〔贴〕幽途渺渺，滞魄沉沉，谁与招魂？〔生〕夫人，你看两木连枝谁手栽，相驯白兔走坟台。〔旦、贴〕无心动植呈祥瑞，否极应须会泰来。〔末上介〕一封丹诏从天下，忽听传闻动郊野。说道旌表一门闾，未卜此为何人也？蔡相公，外面喧传有诏书到此，旌表孝义，想必为足下而来。〔生〕人间孝者亦多，卑人何足称孝？假如大舜曾参之孝，亦是人子当尽之事，何足旌表？〔末〕你说那里话？老夫当初也只道你贪名逐利，撇了父母妻室，不肯还家，到如今才得个分晓。《孝经》云： 孝弟之至，通于神明，光于四海，无所不通。 今见你坟头，枯木生连理之枝，白兔有驯扰之性。祥瑞若此，吉庆必来。
【六么令】〔末〕连枝异木新，见坟台白兔如驯。禽兽草木尚怀仁，这一封丹诏必因君。〔合〕料天也会相怜悯。
【前腔】〔生〕皇恩若念臣，我也不图禄及吾身。只愁恩不到双亲，空辜负，这孤坟。〔合前〕【前腔】〔旦〕知他假与真？谢得公公报说殷勤。太公，空教你为我受艰辛，今日里有谁旌表你们庭。〔合前〕【前腔】〔贴〕来使是何人？闷中无由询问一声。〔生〕夫人，要问什么？〔贴〕无由询问我家君，知他安与否，死和存？〔合前。丑扮县官上〕【前腔】敕书已来近，看街市上，人乱纷纷。咱每只得忙前奔，备香案，接皇恩。〔合前。相见介。生〕何处官长，因甚到此？〔丑〕下官本县知县，告大人得知：今日天朝牛丞相，亲赍诏书，到此开读。旌表大人一门孝义，加官进职，起服到京。下官特来铺设香案，迎接皇恩。请大人改换吉服等候。〔生〕卑人孝服，末可更易。〔丑〕先王制礼，贤者俯而就，不肖者跂而及。今大人服制已满，况天朝恩典，礼当从吉。〔众〕说得是。〔生〕门闾旌表感吾皇，〔旦、贴〕孝服今朝换吉裳。〔合〕不是一番寒彻骨，争得梅花扑鼻香。〔生、旦、贴下。外引侍从上〕【前腔】风霜已满鬓，玉勒雕鞍，走遍红尘。今日到此喜欣欣，重相见，解愁闷。〔合前。净〕这里就是蔡相公庐墓所在，请相公驻节。〔生、旦、贴吉服上〕【前腔】〔合〕心慌步又紧，想皇恩已到寒门。披袍秉笏更垂绅，冠和带，一番新。〔合前。外〕圣旨已到，跪听宣读。皇帝诏曰： 朕惟风俗为教化之基，孝弟为风俗之本。去圣逾远，淳风日漓。彝伦攸斁，朕甚悯焉。其有克尽孝义，敦尚风化者，可不奖劝，以勉四海？议郎蔡邕，笃于孝行。富贵不足以解忧，甘旨常关于想念。虽违素志，竟遂佳名。委职居丧，厥声尤著。其妻赵氏，独奉舅姑。服劳尽瘁，克终养生送死之情，允备贞洁韦柔之德。糟糠之妇，今始见之。牛氏善谏其父，克相其夫。罔怀嫉妒之心，实有逊让之美。曰孝曰义，可谓兼全。斯三人者，朕甚嘉之。使四海亿兆，皆当仪刑斯人，垂范将来。风移俗易，教美化行。唐虞三代，诚可追配。是用宠锡，以彰孝义。蔡邕授中郎将，妻赵氏封陈留郡夫人，牛氏封河南郡夫人，限日赴京；父崇简赠十六勋，母秦氏赠天水郡夫人。於戏！风木之情何深，式彰风化之表；霜露之思既极，宜沾雨露之恩。服此休嘉，慰汝悼念。谢恩！ 〔生、旦、贴谢恩介。外拜坟介。生、旦、贴拜谢介。生〕荷蒙岳丈保奏，愚婿何以克当。〔贴〕自别尊颜，且喜无恙。〔外〕孩儿，且喜各保安康，再得相见。〔丑、末相见介。外〕此二位是谁？〔丑〕下官是陈留县知县。〔末〕老汉是蔡相公邻人张广才。〔生〕卑人父母，多多得他周济。〔外〕原来就是张太公啊，俺朝里也闻他仗义高名。贤婿，你今起服回朝，未得展报深恩。我有黄金一笏送与，聊表报答之意。〔生〕太公请收下。〔末〕救灾恤邻，万古之道。又况你二亲不保，实有愧颜，何敢受令岳之赐？〔生〕太公且暂收下，卑人尚当申奏朝廷，还有区区犬马报效。〔末〕说那里话？此金断然不敢受。〔外〕贤婿，张公高义的人，不可再强。老夫回京，当奏请官职俸禄，以酬大恩便了。
【一封书】〔外〕我恭奉圣旨，跋涉程途千万里。吾皇亲贤意甚美，因探孩儿并女婿。贤婿，你夫妇啊，数载辛勤虽自苦，一旦荣华人怎比？〔合〕耀门闾，进官职，孝义名传天下知。
【前腔】〔生〕儿不孝有甚德？蒙岳丈过主维。〔作悲介〕何如免丧亲，又何须名显贵？可惜二亲饥寒死，博得孩儿名利归。〔合前〕【前腔】〔旦〕把真容重画取，公公，婆婆，如今封赠伊。把你这眉儿放展舒，只愁你瘦仪容难做肥。今日啊，岂独奴心知感德，料你也衔恩泉世里。〔合前〕【前腔】〔贴〕从别后倍哀戚，况家中音信稀。为公姑多怨忆，为爹行常泪垂。今日见公姑无愧色，又得与爹行相依倚。〔合前〕【永团圆】〔众〕名传四海人怎比？岂独是耀门闾？人生怕不全孝义，圣明世岂相弃。这隆恩美誉，从教管领何所愧，万古青编记。如今便去，相随到帝畿。拜谢皇恩了，归院宇，一家贺喜。共设华筵会，四景常欢聚。
【尾声】显文明开盛治，说孝男并义女。玉烛调和归圣主。
自居墓室已三年，何幸丹书下九天。
莫道名高与爵贵，须知子孝与妻贤。
