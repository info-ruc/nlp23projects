<strong>嫁娶</strong>
人道所以有嫁娶何？以为情性之大，莫若男女。男女之交，人情之始，莫若夫妇。《易》曰： 天地氤氲，万物化淳。男女称精，万物化生。 人承天地施阴阳，故设嫁娶之礼者，重人伦、广继嗣也。《礼保傅》记曰： 谨为子嫁娶，必择世有仁义者。 
礼男娶女嫁何？阴卑不得自专，就阳而成之，故《传》曰： 阳倡阴和，男行女随。 
男不自专娶，女不自专嫁，必由父母，须媒妁何？远耻防淫佚也。《诗》云： 娶妻如之何？必告父母。 又曰： 娶妻如之何？匪媒不得。 
男三十而娶，女二十而嫁，阳数奇，阴数偶。男长女幼者，阳舒，阴促。男三十，筋骨坚强，任为人父；女二十，肌肤充盛，任为人母。合为五十，应大衍之数，生万物也。故《礼内则》曰： 男五十壮有室，女二十壮而嫁。 
七岁之阳也，八岁阴也，七八十五阴阳之数备，有相偶之志。故《礼记》曰： 女子十五许嫁，笄而字。 礼之称字，阴系于阳，所以专一之节也。阳尊无所系，二十五系者，就阴节也。阳舒而阴促。三十数三终，奇，阳节也。二十数再终，偶，阴节也。阳小成于阴，大成于阳，故二十而冠，三十而娶。阴小成于阳，大成于阴，故十五而笄，二十而嫁也。
一说《春秋梁传》曰： 男二十五系，女十五许嫁，感阴阳也。 阳数七，阴数八，男八岁毁齿，女七岁毁齿。阳数奇三，三八二十四，加一为五而系心也；阴数偶，再成十四，四加一为五，故十五许嫁也。各加一者，明专一系心。所以系心者何？防其淫佚也。
《礼》曰： 女子十五许嫁。纳采、问名、纳吉、请期、亲迎，以雁贽。纳徵曰玄纁，故不用雁。 贽用雁者，取其随时南北，不失其节，明不夺女子之时也。又取飞成行、止成列也，明嫁娶之礼，长幼有序，不相逾越也。又婚礼贽不用死雉，故用雁也。纳徵，玄纁、束帛、离皮，玄三法天，纁二法地也，阳奇阴偶，明阳道之大也。离皮者，两皮也，以为庭实。庭实，偶也。《礼昏经》曰： 纳采、问名、纳吉、请期、亲迎，皆用雁。纳徵束帛、离皮。 
纳徵词曰： 吾子有加命，贶室某也。有先人之礼，离皮、束帛，使某请纳徵。 上某者声名也，下次某者使人名也。女之父曰： 吾子顺先典，贶某重礼，某不敢辞，敢不承命！ 
纳采词曰： 吾子有惠，贶贶室某，某有先人之礼，使某也请纳采。 对曰： 某之子蠢愚，又不能教，吾子命之，某不敢辞。 
天子下至士，必亲迎授绥者何？以阳下阴也，欲得其欢心，示亲之心也。夫亲迎轮三周，下车曲顾者，防淫佚也。《诗》云： 文定厥祥，亲迎于渭。造舟为梁，不显其光。 《礼昏经》曰： 宾升，北面奠雁，再拜拜手稽首，降出。妇从房中也，从降自西阶。揖御妇车，授绥。 
遣女于祢庙者，重先人之遗支体也，不敢自专，故告祢也。父母亲男女何？亲亲之至也。父曰： 诫之，敬之，夙夜无违命。 女必有端绣衣若笄之。母施襟结曰： 勉之，敬之，夙夜无违宫事。 父诫于阼阶，母诫于西阶，庶母及门内施鞶，祭紬以母之命，命曰： 敬恭听尔父母言，夙夜无愆。 视衿鞶。祭去不辞，诫不诺者，盖耻之，重去也。
《礼》曰： 嫁女之家，不绝火三日，思相离也。娶妇之家，三日不举乐，思嗣亲也。 感亲年衰老代至也。《礼》曰： 婚礼不贺，人之序也。 
授绥，姆辞曰： 未教，未乞与为礼也。 始亲迎，于词曰： 吾子命某以兹初昏，使某将请承命。 主人曰： 某故敬具以酒。 父命醮子，遣之迎，命曰： 往迎尔相，承我宗事，率以敬先妣之嗣，若则有常。 子曰： 诺，惟恐不堪，不敢忘命。 
娶妻不先告庙到者，示不必安也。婚礼请期，不敢必也。妇入三月，然后祭行。舅姑既殁，亦妇入三月，奠采于庙。三月一时，物有成者，人之善恶可得知也。然后可得事宗庙之礼。曾子曰： 女未庙见而死，归葬于女氏之党，示未成妇也。 
嫁娶必以春者？春天地交通，万物始生，阴阳交接之时也。《诗》云： 士如归妻，迨冰未泮。 《周官》曰： 仲春之月，合会男女。令男三十娶，女二十嫁。 《夏小正》曰： 二月，冠子娶妇之时。 
夫有恶行，妻不得去者，地无去天之义也。夫虽有恶，不得去也。故《礼郊特牲》曰： 一与之齐，终身不改。 悖逆人伦，杀妻父母，废绝纲纪，乱之大者，义绝乃得去也。
天子、诸侯，一娶九女者何？重国广继嗣也。适也者何？法地有九州，承天之施，无所不生也。娶九女，亦足以成君施也。九而无子，百亦无益也。《王度记》曰： 天子，一娶九女。 《春秋公羊传》曰： 诸侯娶一国，则二国往媵之，以侄娣从之。 侄者何？兄之子也。娣者何？女弟也。
或曰：天子娶十二女，法天有十二月，万物必生也。必一娶何？防淫泆也，为其弃德嗜色，故一娶而已，人君无再娶之义也。
备侄娣从者，为其必不相嫉妒也。一人有子，三人共之，若己生之。不娶两娣何？博异气也。娶三国女何？广异类也。恐一国血脉相似，俱无子也。侄娣年虽少，犹从适人者，明人者。明人君无再娶之义也。还待年于父母之国，未任答君子也。《诗》云： 侄娣从之，祁祁如云。韩侯顾之，烂其盈门。 《公羊传》曰： 叔姬归于纪。 明待年也。二国来媵，谁为尊者？大国为尊，国等以德，德同以色。质家法天尊左，文家法地尊右。
所以不聘妾何？人有子孙，欲尊之义，义不可求人以为贱也。《春秋传》曰： 二国来媵。 可求人为士，不可求人为妾何？士即尊之渐，贤，不止于士，妾虽贤，不得为適。
娶妻卜之何？卜女之德，知相宜否。《昏礼经》曰： 将加诸卜，敢问女为谁氏也。 
人君及宗子父母，自定娶者，卑不主尊，贱不主贵，故自定之也。《昏礼经》曰： 亲皆没，己聘命之。 《诗》云： 文定厥祥，亲迎于渭。 
大夫功成受封，得备八妾者，重国广继嗣也。不更聘大国者，不忘本適也。故《礼》曰： 纳女于诸侯，曰：备扫洒。 天子、诸侯之世子，皆以诸侯礼娶，与君同，示无再娶之义也。
王者之娶，必先选于大国之女，礼仪备，所见多。《诗》云： 大邦有子，伣天之妹。文定厥祥，亲迎于渭。 明王者必娶大国也。《春秋》曰： 纪侯来朝。 纪子以嫁女于天子，故增爵称侯，至数十年之间，纪侯无他功，但以子为天王后，故爵称侯。知虽小国者必封以大国，明其尊所不臣也。王者娶及庶人者何？开天下之贤示不遗善也。故《春秋》曰： 纪侯来朝。 文加为侯，明封之也，先封之，明不与圣人交礼也。
女行亏缺而去其国，如之何以封为诸侯比例矣。诸侯所以不得自趣国中何？诸侯不得专封，义不可臣其父母。《春秋传》曰： 宋三代无大夫，恶其内娶也。 
不娶同姓者，重人伦，防淫泆，耻与禽兽同也。《论语》曰： 君娶于吴为同姓，谓之吴孟子。 《曲礼》曰： 买妾不知姓则卜之。 外属小功已上亦不得娶也，以《春秋传》曰： 讥娶母党也。 
王者嫁女必使同姓诸侯主之何？婚礼贵和，不可相答，为伤君臣之义，亦欲使女不以天子尊乘诸侯也。《春秋传》曰： 天子嫁女于诸侯，必使诸侯同姓者主之；诸侯嫁女于大夫，使大夫同姓者主之。 以其同宗共祖可以主亲也，故使摄父事。不使同姓卿主之何？尊加诸侯，为威厌不得舒也。
不使同姓诸侯就京师主之何？诸侯亲迎入京师，当朝天子，为礼不兼。《春秋传》曰： 筑王姬观于外。 明不往京师也。
所以必更筑观者何？尊之也，不于路寝，路寝本所以行政处，非妇人之居也。小寝则嫌群公子之舍则已卑矣，故必改筑于城郭之内。《传》曰： 筑之，礼也。于外，非礼也。 
卿、大夫一妻二妾者何？尊贤重继嗣也。不备侄娣何？北面之臣贱，不足尽执人骨肉之亲。《礼服经》曰： 贵臣贵妾。 明有卑贱妾也。士一妻何？下卿大夫礼。《丧服小记》曰： 士妾有子，则为之缌。 
聘嫡夫往而死，媵当往否乎？人君不再娶之义也。天命不可保，故一娶九女。以《春秋》伯姬卒，时娣季姬更嫁鄫，《春秋》讥之。適夫人死后更立夫人者，不敢以卑贱承宗庙。自立其娣者，尊大国也。《春秋传》曰： 叔姬归于纪。 叔姬者，伯姬之娣也。伯姬卒，叔姬升于嫡，《经》不讥也。或曰：嫡死不复更立，明嫡无二，防篡煞也。祭宗庙摄而已。以礼不聘为妾，明不升。
《曾子问》曰： 昏礼既纳币，有吉日，女之父母死，何如？孔子曰： 婿使人吊之，如婿之父母死，女亦使人吊之。父丧称父，母丧称母。父母不在，则称伯父、世尊。婿已葬，婿之伯父、叔父使人致命女氏曰：某子有父母之丧，不得嗣为兄弟，使某致命。女氏许诺不敢嫁，礼也。婿免丧，女父使人请，婿不娶而后嫁之，礼也。女之父母死，婿亦如之。  
妇人所以有师何？学事人之道也。《诗》云： 言告师氏，言告言归。 《昏礼经》曰： 告于公宫三月，妇人学一时，足以成矣。 与君无亲者，各教于宗庙妇之室。国君取大夫之妾、士之妻老无子者而明于妇道，又禄之，使教宗室五属之女，大夫、士皆有宗族，自于宗子之室学事人也。女必有傅姆何？尊之也。《春秋传》曰： 傅至矣，姆未至。 
妇人学事舅姑，不学事必父母者，示妇与夫一体也。《礼内则》曰： 妾事夫人如事舅姑，尊嫡绝妒嫉之原。 《礼服传》曰： 妾事女君与事舅姑同也。 妇事夫有四礼焉：鸡初鸣，咸盥漱，栉纵笄总而朝，君臣之道也；恻隐之恩，父子之道也；会计有无，兄弟之道也；闺阃之内，衽席之上，朋友之道也。闻见异词，故设此也。
有五不娶：乱家之子不娶，逆家之子，世有刑人，恶疾，丧妇长子，此不娶也。
出妇之义，必送之。接以宾客之礼，君子绝愈于小人之交。《诗》云： 薄送我畿。 
天子妃谓之后何？后君也。天下尊之妃至尊，故谓之后，明海内小人之君子也，天下尊之，故系王言之。《春秋传》曰： 迎王后于纪。 国君之妻称之曰夫人何？明当扶进夫人，谓八妾也。国人尊之，故称君夫人也。自称小童者，谦也，言己智能寡少如童蒙也。《论语》曰： 国君之妻，称之曰夫人，夫人自称曰小童，国人称之曰君夫人，称诸异邦曰寡小君。 谓聘问兄弟之国及臣他国称之。谦之词也。
妻者，何谓？妻者，齐也，与夫齐体，自天子下至庶人其义一也。妾者，接也，以时接见也。
嫁娶者，何谓也？嫁者，家也，妇人外成，以出適人为家。娶者，取也。男女谓男者，任也，任功业也；女者，如也，从如人也。在家从父母，既嫁从夫，夫殁从子也。《传》曰： 妇人有三从之义也。 夫妇者，何谓也？夫者，扶也，扶以人道者也；妇者，服也，服于家事，事人者也。配疋者何？谓相与为偶也。婚姻者，何谓也？昏时行礼，故谓之婚也，妇人因夫而成；故曰姻。《诗》云： 不惟旧因。 谓夫也。又曰： 燕尔新婚。 谓妇也。所以昏时行礼何？示阳下阴也，婚亦阴阳交时也。
男子六十闭房何？所以辅衰也，故重性命也。又曰：父子不同礻施。为乱长幼之序也。《礼内则》曰： 妾虽老，未满五十，必预五日之御，满五十不御，俱为助衰也。至七十大衰，食非肉不饱，寝非人不暖；七十复开房也。 
