<strong>封禅</strong>
王者易姓而起，必升封泰山何？教告之义也。始受命之时，改制应天，天下太平，功成封禅，以告太平也。所以必于泰山何？万物所交代之处也。必于其于何？因高告高，顺其类也，故升封者增高也，下禅梁甫之山基广厚也。刻石纪号者，著己之功迹也，以自效放也。天以高为尊，地以厚为德，故增泰山之高以放天，附梁甫之基以报地，明天地之所命，功成事遂，有益于天地，若高者加高，厚者加厚矣。或曰：封者，金泥银绳。或曰：石泥金绳，封以印玺。故孔子曰： 升泰山，观易姓之王，可得而数者七十有余。
封者广也，言禅者，明以成功相传也。梁甫者，太山旁山名，正于梁甫何？以三皇禅于绎绎之山，明己成功而去，有德者居之。绎绎者，无穷之意也。五帝禅于亭亭者，制度审谛、德著明也。三王禅于梁甫之山者，梁信也，甫辅也，辅天地之道而行之也。太平乃封知告于天，必也于岱宗何？明知易姓也。刻石纪号，知自纪于百王也。燎祭天，报之义也，望祭山川，祀群神也。《诗》云： 於皇明周，陟其高山。 言周太平，封太山也。又曰： 堕山乔狱，允犹翕河。 言望祭山川百神来归也。
天下太平符瑞所以来至者，以为王者承统理，调和阴阳，阴阳和，万物序，休气充塞，故符瑞并臻，皆应德而至。德至天则斗极明，日月光，甘露降；德至地则嘉禾生，蓂荚起，秬鬯出，太平感；德至文表则景星见，五纬顺轨；德至草木朱草生，木连理；德至鸟兽则凤皇翔，鸾鸟舞，麒麟臻，白虎到，狐九尾，白雉降，白鹿见，白鸟下；德至山陵则景云出，芝实茂，陵出异丹，阜出莲莆，山出器车，泽出神鼎；德至渊泉则黄龙见，醴泉通，河出龙图，洛出龟书，江出大贝，海出明珠；德至八方则祥风至佳气时喜，钟律调，音度施，四夷化，越裳贡。
孝道至则以莲莆者，树名也，其叶大于门扇，不摇自扇，于饮食清凉，助供养也。继嗣平明则宾连生于房户。宾连者，木名也，连累相承，故在于房户，象继嗣也。日历得其分度，则蓂荚生于阶间。蓂荚树名也，月一日生一荚，十五日毕，至十六日去荚，故荚阶生似日月也。贤不肖位不相逾，则平路生于庭。平路者，树名也，官位得其人则生，失其人则死。
狐九尾何？狐死首丘，不忘本也，明安不忘危也。必九尾者也？九妃得其所，子孙繁息也。于尾者何？明后当盛也。
景星者，大星也。月或不见，景星常见，可以夜作，有益于人民也。
甘露者，美露也，降则物无不盛者也。
朱草者，赤草也，可以染绛，别尊卑也。
醴泉者，美泉也，状若醴酒，可以养老也。
嘉禾者，大禾也，成王时有三苗异亩而生，同为一穗大几盈车，长几充箱。民有得而上之者，成王访周公而问之，公曰： 三苗为一穗，天下当和为一乎！ 以是果有越裳氏重九译而来矣。
<strong>巡狩</strong>
王者所以巡狩者何？巡者循也，狩牧也，为天下循行守牧民也。道德太平，恐远近不同化，幽隐有不得所，考礼义，正法度，同律历，计时月，皆为民也。《尚书》曰： 遂觐东后，叶时月，正日，同律度量衡，修五礼。 《尚书大传》曰： 见诸侯，问百年，太师陈诗，以观民命风俗；命市纳贾，以观民好恶；山川神祗，有不举者为不敬，不敬者削以地；宗庙有不顺者为不孝，不孝者黜以爵；变礼易乐为不从，不从君流；改制度衣服为畔，畔者君讨，有功者赏之。 《尚书》曰： 明试以功，车服以庸。 
巡狩所以四时出何？当承宗庙，故不逾时也。以夏之仲月者，同律度当得其中也。二月、八月昼夜分，五月、十一月阴阳终。《尚书》曰： 二月东巡守，至于岱宗柴。五月南巡狩，至于南岳，八月西巡狩，至于西岳。十有一月朔巡狩，至于北岳。 
所以五岁巡狩何？为大烦也，过五年为太疏也。因天道时有所生，岁有所成。三岁一闰，天道小备；五岁再闰，天道大备。故五岁一巡狩，三年小备，二伯出，述职黜陟。
一年物有终始，岁有所成，方伯行国；时有所生，诸侯行邑。《传》曰： 周公入为三公，出为二伯，中分天下，出黜陟。 《诗》曰： 周公东征，四国是皇。 言东征述职，周公黜陟而天下皆正也。又曰： 蔽芾甘棠，勿翦勿伐，召伯所茇。 言邵公述职，亲说舍于野树之下也。《春秋梁传》曰： 古之君民以时视民之勤。 
巡狩祭天何？本巡狩为祭天，告至。《尚书》曰： 东巡狩，至于岱宗，柴也。 王者出必告庙何？孝子出辞、反面，事死如事生。《尚书》曰： 归假于祖祢。 《曾子问》曰： 王者、诸侯出，称告祖祢，使祝遍告五庙。 尊亲也。王者将出告天者，示不专也。故《王制》曰： 类于上帝，宜乎社，造于祢。 类祭以祖配不曰接者，尊无二礼，尊尊之义。造于祢，独见祢何？辞从卑，不复留尊者之命，至祢不嫌不至祖。即祭告天，为告事也，祖，为出辞也。义异。告于尊者，然后乃辞出。
王者、诸侯出，必将主何？示有所尊。故《曾子问》曰： 王者将出，必以迁庙主行，载于齐车，示有尊也。 无迁主以币帛主告于祖祢庙，遂奉以出，每舍奠焉。 盖贵命也。 必以迁主者，明庙不可空也。
王者巡狩，诸侯待于境者何？诸侯以守蕃为职也。《礼祭义》曰： 天子巡狩，诸侯待于境也。 
王者巡狩，必舍诸侯祖庙何？明尊无二上也，故《礼坊记》曰： 君适其臣，升自阼阶。 示不敢有其室也。《礼》曰： 天子适诸侯，必舍其祖庙。 
王者出，一公以其属守，二公以其属从也。
王者巡狩，崩于道，归葬何？夫太子当为丧主，天下皆来奔丧。京师，四方之中也。即如是，舜葬苍梧、禹葬会稽？于时尚质，故死则止葬，不重烦扰也。
何以知太平乃巡狩？以武王不巡狩，至成王乃巡狩。
岳者何谓也？岳之为言桶，桶功德。东方为岱宗者？言万物更相代于东方也。南方为霍山者？霍之为言护也，言万物护也，太阳用事，护养万物也。西方为华山者？华之为言获也，言万物成熟，可得获也。北方为恒山？恒者，常也，万物伏藏于北方，有常也。中央为嵩山，言其后大之也。故《尚书大传》曰： 五岳谓岱山、霍山、华山、恒山、嵩山也。 谓之渎何？渎者，浊也，中国垢浊，发源，东注海，其功着大，故称渎也。《尔雅》云： 江、河、淮、济，为四渎也。 
<strong>考黜</strong>
诸侯所以考黜何？王者所以勉贤抑恶，重民之至也。《尚书》曰： 三载考绩，三考黜陟。 
礼记九锡：车马、衣服、乐、朱户、纳陛、虎贲、鈇钺、弓矢、秬鬯，皆随其德可行而赐车马，能安民者赐衣服，能使民和乐者赐以乐，民众多者赐以朱户，能进善者赐以纳陛，能退恶者赐虎贲，能诛有罪者赐以鈇钺，能征不义者赐以弓矢，孝道备者赐以秬鬯，以先后与施行之次，自不相逾，相为本末。然安民然后富贵而后乐，乐而后众乃多贤，贤乃能进善，进善乃能退恶，退恶乃能断刑。内能正已，外能正人，内外行备，孝道乃生。
能安民故赐车马，以著其功德，安其身。能使人富足，衣食仓廪实，故赐衣服，以彰其体。能使民和乐，故赐之乐，以事其先也。《礼》曰： 夫赐乐者，不得以时王之乐，事其宗庙也。 朱，盛色，户，所以纪民数也，故民众多赐朱户也。古者人君下贤，降阶一等而礼之，故进贤赐之纳陛，以优之也。既能进善，当能戒恶，故赐虎贲。虎贲者所以戒不虞而距恶。距恶当断刑，故赐之鈇钺，所以断大刑。刑罚既中，则能征不义，故赐弓矢，弓矢所以征不义、伐无道也。圭瓒秬鬯，宗庙之盛礼，故孝道备而赐之秬鬯，所以极著孝道。孝道纯备，故内和外荣，玉以象德，金以配情，芬香条鬯以通神灵。玉饰其本君子之性，金饰其中君子之道。君子有黄中通理之道美素德。金者，精和之至也；玉者，德美之至也；鬯者，芬香之至也。君子有玉瓒、秬鬯乎，车者以配道德也，其至矣，合天下之极美以通其志也，其唯玉瓒、秬鬯乎。
车者，谓有赤有青之盖，朱轮、特能居前左右寝米庶也。以其进止有节，德绥民，路车乘马，以安其身。言成章，行成规，卷龙之衣服，表显其德。长于教诲，内怀至仁，则赐时王乐，以化其民。尊贤达德，动作有礼，赐之纳陛以安其体，居处修治，房内节，男女时配，贵贱有别，则赐朱户，以明其德列。威武有矜，严仁坚强，赐以虎贲，以备非常。喜怒有节，诛伐刑，赐以鈇钺，使得专杀。好恶无私，执义不倾，赐以弓矢，使得专征。孝道之美，百行之本也，故赐以瓒，得专为赐也。故《王制》曰： 赐之弓矢然后专杀。 又曰： 赐圭瓒然后为畅，未赐者，资畅于天子。 《王度记》曰： 天子鬯、诸侯薰、大夫杞兰、庶人艾。 
车马、衣服、乐三等者，赐与其物，《礼》： 天子赐诸侯民服车，路先设，路下四恶之。 又曰： 诸公奉选服。 《王制》曰： 天子赐诸侯乐则，以柷将之。 《诗》曰： 君子来朝，何锡与之。虽无与之，路车乘马，又何与之？玄衮及黼。 《书》曰： 明试以功，车服以庸。 朱户、纳陛、虎贲者，皆与之制度，而鈇钺、弓矢、玉鑽皆与之，物各因其宜也。秬者，黑黍，一稃二米。鬯者，以百草之香郁金合而酿之成为鬯。阳达于墙屋，入于渊泉，所以灌地降神也。玉瓒者，器名也，所以灌鬯之器也，以圭饰其柄，灌鬯贵玉器也。
所以三岁一考绩何？三年有成，故于是赏有功，黜不肖。《尚书》曰： 三载考绩，三考黜陟。 何以知始考辄黜之？《尚书》曰： 三年一考，少黜以地。 《书》所以言三考黜者，谓爵土异也。小国考之有功，增土进爵；后考无功，削黜，后考有功，上而赐之矣。五十里不过五赐而进爵土，七十里不过七赐而进爵土，能有小大，行有进退也。一说：盛德始封百里者，赐三等，得征伐、专杀、断狱。七十里伯始封赐二等，至虎贲百人。后有功，赐弓矢。后有功，赐秬鬯，增爵为侯，益土百里。复有功，入为三公。五十里子男始封赐一等，至乐则。复有功，稍赐至虎贲，增爵为伯。复有功，稍赐至秬鬯，增爵为侯。未赐鈇钺者，从大国连率、方伯而断狱。
受命之五，致太平之主，美群臣上下之功，故尽封之。及中兴征伐，大功皆封，所以著大功。盛德之士亦封之，所以尊有德也。以德封者，必试之为附庸，三年有功，因而封五十里。元士有功者亦为附庸，世其位。大夫有功成，封五十里。卿功成，封七十里。公功成，封百里。士有功德迁为大夫，大夫有功德迁为卿，卿有功德迁为公，故爵主有德、封主有功也。
诸侯有九赐习其赐者何？子之能否未可知也。或曰得之，但未得行其习以专也，三年有功则皆得用之矣。二考无功则削其地，而赐自并知，明本非其身所得也。身得之者，得以赐，当稍黜之，爵所以封贤也。三公功成当封而死，得立其子为附庸，贤者之体能有一也，不二矣。一削为七十里侯，再削为七十里伯，三削为寄公。七十里伯，一削为五十里伯，一削为五十里子，三削地尽。五十里子，一削为三十里子，再削为三十里男，三削地尽。五十里男，一削为三十里男，再削为三十里附庸，三削爵尽。
所以至三削何？礼成于三，三三而不改，虽反无益矣也。《尚书》曰： 三考黜陟。 
先削地、后绌爵者何？爵者，尊号也；地者，人所任也。今不能治广土众民，故先削其土地也。故《王制》曰： 宗庙有不顺者，君绌以爵；山川神祗有不举者，君削以地。 明爵土不相随也。或曰：恶人贪狼重土，故先削其所重者以惧之也。
诸侯始封爵土相随者何？君子重德薄刑，赏疑从重，《诗》云： 三曰叔父，建尔元子，俾侯于鲁。 
君幼稚，唯考不黜者何？君子不备责童子也。《礼》八十曰耄，九十曰悼，悼与耄。虽有罪，不加刑焉。
二王后不贬黜者何？尊宾客、重先王也，以其当公也。罪恶足以绝之即绝，更立其次。周公诛禄甫，立微子。
妻父母不削，己昆弟削而不黜何？非以贤能得之也。至于老小但令得大夫受其罪而已。
诸侯喑聋跛躄恶疾，不免黜者何？尊人君也。《春秋》曰： 甲戌、己丑，陈侯鲍卒。 《传》曰： 甲戌之日亡，己丑之死而得。 有狂易之病，蜚亡而死，由不绝也。
世子有恶疾废者何？以其不可承先祖也，故《春秋传》曰： 兄弟何以不立？疾也。何疾？恶疾也。 
