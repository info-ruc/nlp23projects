官府受錢者，千錢一畚，以丞、令印印。不盈千者，亦封印之。錢善不善，雜實之。出錢，獻封丞、令，乃發用之。百姓市用錢，美惡雜之，勿敢異。
布袤八尺，福（幅）廣二尺五寸。布惡，其廣袤不如式者，不行。
錢十一當一布。其出入錢以當金、布，以律。
賈市居列者及官府之吏，毋敢擇行錢、布；擇行錢、布者，列伍長弗告，吏循之不謹，皆有罪。
有買（賣）及買（也），各嬰其賈（價）；小物不能各一錢者，勿嬰。
官相輸者，以書告其出計之年，受者以入計之。八月、九月中其有輸，計其輸所遠近，不能逮其輸所之計，□□□□□□□移計其後年，計毋相繆。工獻輸官者，皆深以其年計之。
都官有秩吏及離官嗇夫，養各一人，其佐、史與共養；十人，車牛一兩（輛），見牛者一人。都官之佐、史冗者，十人，養一人；十五人，車牛一兩（輛），見牛者一人；不盈十人者，各與其官長共養、車牛，都官佐、史不盈十五人者，七人以上鼠（予）車牛、僕，不盈七人者，三人以上鼠（予）養一人；小官毋（無）嗇夫者，以此鼠（予）僕、車牛。豤生者，食其母日粟一斗，旬五日而止之，別以（假）之。
有責（債）於公及貲、贖者居它縣，輒移居縣責之。公有責（債）百姓未賞（償），亦移其縣，縣賞（償）。
百姓（假）公器及有責（債）未賞（償），其日（）以收責之，而弗收責，其人死亡；及隸臣妾有亡公器、畜生者，以其日月其衣食，毋過三分取一，其所亡眾，計之，終歲衣食不（）以稍賞（償），令居之，其弗令居之，其人死亡，令其官嗇夫及吏主者代賞（償）之。
縣、都官坐效、計以負賞（償）者，已論，嗇夫即以其直（值）錢分負其官長及冗吏，而人與參辨券，以效少內，少內以收責之。其入贏者，亦官與辨券，入之。其責（債）毋敢隃（逾）歲，隃（逾）歲而弗入及不如令者，皆以律論之。
官嗇夫免，復為嗇夫，而坐其故官以貲賞（償）及有它責（債），貧窶毋（無）以賞（償）者，稍其秩、月食以賞（償）之，弗得居；其免（也），令以律居之。官嗇夫免，效其官而有不備者，令與其稗官分，如其事。吏坐官以負賞（償），未而死，及有罪以收，抉出其分。其已分而死，及恒作官府以負責（債），牧將公畜生而殺、亡之，未賞（償）及居之未備而死，皆出之，毋責妻、同居。
縣、都官以七月糞公器不可繕者，有久識者靡之。其金及鐵器入以為銅。都官輸大內，內受買（賣）之，盡七月而觱（畢）。都官遠大內者輸縣，縣受買（賣）之。糞其有物不可以須時，求先買（賣），以書時謁其狀內史。凡糞其不可買（賣）而可以為薪及蓋〈蘙〉者，用之；毋（無）用，乃燔之。
傳車、大車輪，葆繕參邪，可（也）。韋革、紅器相補繕。取不可葆繕者，乃糞之。
受（授）衣者，夏衣以四月盡六月稟之，冬衣以九月盡十一月稟之，過時者勿稟。後計冬衣來年。囚有寒者為褐衣。為布一，用枲三斤。為褐以稟衣；大褐一，用枲十八斤，直（值）六十錢；中褐一，用枲十四斤，直（值）六錢；小褐一，用枲十一斤，直（值）卅六錢。已稟衣，有餘褐十以上，輸大內，與計偕。都官有用□□□□其官，隸臣妾、舂城旦毋用。在咸陽者致其衣大內，在它縣者致衣從事之縣。縣、大內皆聽其官致，以律稟衣。
稟衣者，隸臣、府隸之毋（無）妻者及城旦，冬人百一十錢，夏五十五錢；其小者冬七十七錢，夏四錢。舂冬人五十五錢，夏四錢；其小者冬四錢，夏卅三錢。隸臣妾之老及小不能自衣者，如舂衣。亡、不仁其主及官者，衣如隸臣妾。
