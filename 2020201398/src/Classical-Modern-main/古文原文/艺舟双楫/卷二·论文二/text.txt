十九弟季怀学诗识小录序
世臣幼从先子受诗，读《小序》而善之，然无从得毛郑之书。嘉庆丁巳，为大兴文正公客，乃见《十三经注疏》，尽九月之力而读之一过，破句谬字，不能自辨，惟略知《尔雅》存古训。训古书者以古训为宜，而《诗》疏于大典礼，必博采众说，足为群经之纲领而已。以后负米四方数十年，惟壬戌在武进李申耆家七阅月，旁览载籍。其余舟车旅邸之中，或旬或月，涉猎流览，罕有简阅一书，能自首至尾者也。然颇心知其故，能以己意测古人立言之旨，而穷其义之所止。至于论先王制作之原，亦能以近世人情上推之，而原其终始，于郑氏之说常合，是其所长也。然思而不学，以致惝恍不敢自信者，其失固已多矣。季怀于庚申之春，自里门从至江宁，略受文法，继以就食他去，而季怀遂留江宁。戊辰秋乃携季怀至扬州。世臣出游久，多识前辈，得读书之要领，扬州士人常过从者，辄以所闻授之。而江都凌曙晓楼至诚笃，晓楼之甥仪征刘文淇、孟瞻尤颖慧。时歙洪桐生先生主讲梅花书院，善世臣甚，世臣所许可者，辄召入院，膳给之，使与其养子敏回子骏，甥闵宗肃子敬共几席。世臣以晓楼熟《礼记》，遂与之言郑氏《礼》，而使治之。孟瞻好诗，遂使治毛、郑氏《诗》。季怀与孟瞻同业，子骏年最少，而神解惊绝，尤相善。已而旌德姚配中仲虞，在江宁闻季怀之说，治汉《易》，族子慎言孟开，亦从季怀受《诗》，先后来扬州，而丹徒汪沅芷生治毛氏，甘泉薛传均子韵治许氏，皆善季怀，朝夕与砥砺，相劝以力学。季怀念郑氏笺毛，而说《诗》多以《礼》，遂学《三礼》。以古书不可臆通，悉检诸经注疏声义，周秦两汉魏晋各子史家言，杜氏《通典》，《图经》《本草》，名物舆地之书，及《文选注》《太平御览》《玉海》，一切有古书之单词片义可采择者，近人则自陈启源《稽古篇》，邵晋涵《尔雅正义》，钱坫、段玉裁《说文解字》，王念孙《广雅》，以至顾炎武、惠栋、戴震、钱大昕、凌廷堪诸氏之说，莫不悉心探索，而要归于求是。盖校阅古今书数千卷，积十年寒暑不辍，始斐然有志于著述。又五年，书乃粗成，其择术可谓善，而用力可谓勤矣。五年之间，子敬以制举更业，洪先生厌世，芷生渡江去，子骏又不幸夭折。晓楼由都下入粤，倦游而归，迁治郑氏《礼》者，治何氏《公羊》，成《公羊礼》《公羊补疏礼》书数十卷，虽未能精善，然工力不可诬也。孟瞻去毛、郑而治杜氏《春秋》，成旧疏考证十二卷，驳冲远五百余事，颖锐罕俦。仲虞治《易》，注十卷，实有见于阖辟消长之机，而无凿空之说。子韵以许氏校经，旁征而通其义，孟开亦为文十数篇，以明郑氏实翼毛，而正义误说者。二子之书虽未成，吾党于是盖彬彬矣。然惟季怀之治《诗》，尤久而不迁，其初稿多论议是非，继乃悉屏攻击，专事证明疏通之学。季怀之于说《诗》也信善矣。诵《诗》者必达于政，故曰入其国而温柔敦厚，《诗》之教也。故《诗》之用：颂，美也，陈古义以为劝，其用于讥刺，犹欲戒闻者使改悔其行，以不忍遽绝之也。故其失也愚，而事犹可复。今季怀廉厉而尚断，廉厉则远于温柔，尚断则远于敦厚，虽有所得，其失难更。近世之为《诗》者，推戴氏、段氏。戴氏任馆职而未与政，然吾意其能从政也。季怀之书，固可接武于二氏，其咀含讽咏，自管其情，以达于事变，异日而得从政也，弗如段氏之为天下口实者，则庶乎其近之矣。道光二年九月，从父兄世臣书。<br/><br/>《诗》《礼》征文序
季怀以嘉庆戊辰秋始学《诗》，至丙子冬，推郑氏以《礼》说《诗》之意，为书十卷，有自序而无大名，既而弃之。又六年，乃成《学诗识》小录十三卷。予于其不禄也，已抆泪次之于状。今年春撰集遗书，检得《致仲虞书稿》有曰： 学《诗》八年，自谓有得，奋然欲述《诗礼原郑》一书，今编次粗就，殊不足发明郑氏，仅征旧文，供制举家摭拾而已。覆阅之令人惭恧，而家伯氏以为不可焚弃，俟异日之删定。足下若见此稿本，殆当鄙夷不以齿于吾党也。 盖季怀之深于《诗》而不自满假者有如此。然孟瞻、孟开反覆其书，佥谓援引淹通，实足导来学之前路。故原季怀本意，名之曰《诗礼征文》，先校而梓之。其稿草纷纠，钩勒拉杂，间有繁复待芟统类未一之处，则子韵孟瞻宾叔孟开共有事焉。仲虞远在旌德，相距且千里，将来邮寄成书，如指摘疵颣当更正者，削楮以从，固季怀之意也。道光七年六月十九日，从父兄世臣书。<br/><br/>书《毛诗·关雎序》后
序《诗》者序《关雎》，通言《诗》之体用，曰四始，曰六义。体为作《诗》之本，用为作《诗》之法。四始体也，六义用也。故《关雎》序以始始之，以义终之。而学者罕能通其说，盖一误于《史记》述夫子正乐之次，因举《关雎》之乱以为风始，而以《鹿鸣》《文王》《清庙》为雅颂始者配为四，后儒遂援为四始之正训；一误于以风雅颂为体裁之名，使六义止存三，而三经三纬之陋说以起。按《序》言后妃之德，风之始，所以风天下而正夫妇。又申之曰，风，风也，教也，风以动之，教以化之者，明未有《关雎》之诗，先有后妃之德，先王所以能风动天下者，以后妃之德实始之，故曰风之始。又以《诗》之用于刺者多，或致疑风之不尽关乎德化，故曰 上以风化下，下以风刺止。 而复说之曰 止乎礼义 、 先王之泽 ，明风仍自上行也。是故一国之事系一人之本者，风之始；言天下之事形四方之风者，雅之始；人君以盛德致成功而可告神明者，颂之始；达事变、怀旧俗、吟咏性情以风其上者，变之始。故总而承之曰是谓四始，诗之至也。郑氏之说始曰王道兴衰之所由，斯为深得《序》意矣。是故《序》言：正得失，动天地，感鬼神，莫近于《诗》，先王以是经夫妇，成孝敬，厚人伦，美教化，移风俗，非明乎四始之谓，安能信《诗》之为至哉。序推明风义备矣。至于雅则说之曰正也，言王政之所由废兴，明以正言其事为雅之义，与风之主文谲谏者殊科。颂则述功德以告神。是风、雅、颂之于《诗》，其用与赋、比、兴同，故曰六义，非体裁之名也。编《诗》者就《诗》中得其义之多者而别其名，然立义在《诗》先，定名在《诗》后，如后世赋物而名为赋耳。郑氏于王风谓其诗不能复雅者，正以诗义适当一国之事，系一人之本，与言天下之事形四方之风者，义异也。崔集注本，于《黍离序》笺： 增犹尊之故称王。 则知《谱》所云 故贬之 者，皆后人羼入，为近世《黍离》降为国风之说之嚆矢矣。《序》于《关雎》《麟趾》言化，明王者以德风天下，而天下自化也；于《鹊巢》《驺虞》言德，明诸侯被先王之教，各修其德，以风一国也。是以正始之道王化之基，《二南》所同，而风始独归《关雎》也。《序》末详说《关雎》，而曰思得淑女，忧在进贤，不氵㸒不伤者，忖度后妃，自微达显。而毛氏以淑女斥后妃，故郑氏破好为和好，破左右为佐佑，破哀为衷者，真能抉经心而通《序》说矣。至于编《诗》者，虽取风、雅、颂之义以名《诗》，而六义实多互见，唯《关雎》为备。雎鸠以物性喻德，兴也；河洲以地势喻境，比也；淑女好仇正言之，雅也；荇菜琴瑟钟鼓铺述之，赋也；诗人深窥后妃之用心，以形容其德，颂也；合五义以风天下后世，风也。故序《诗》者，既推明《关雎》之旨，复发其凡而总结之曰，是《关雎》之义也者示为《诗》之要，必依义以求作者之志于文辞之外，而自得之意中。然则不明六义之用，又乌足与言《诗》乎。同年巴王君劼，以《毛诗绎义》相质，其说四始也，以变诗俪风雅颂为四，余用豁然于数十年之疑，得四于友，得始于《序》，而义从之。故述新知旧闻，推论始义，以著于篇。<br/><br/>《春秋》异文考证题词
读书必先识字。字之不识，义于何有。制字有事意形声之别，四者无所属，而后有转注假借，以尽其变。事之为字无几，意则两文合而后得，故形声之为字也多，而声为尤。转注属形，假借属声。故声之于字居大半，而假借之为用于字也，又复半之，是识字固莫要于审声也。前民传经，谨守师法。一字之异同，一义之轻重，不敢凭私臆以为说。至唐颜氏《汉书注》出，而古训渐湮，俗解渐盛。降至于宋，学者专事科举之业，刘新喻博辨绝群，始以己意说经，然其见闻赅洽，于儒先助字文义体究有素，说虽新奇而义理多所独得，然方便门自此开已。后人无其多闻，肆为臆说。至于汉儒说经之书，不能解其助字，明其句读。若许郑家法，览之尤不能终卷，专以世俗诂训强古经就我，反斥一字一声之学为无关大义，是犹菽麦不辨而侈谈授时相穑之精微，楹杙不分而意缔千门万户之壮丽也。万载辛君同叔，承家学治《春秋》，于三传文有异同则为之广征博引，于凡声之相近而可通可假，又字之古多今少，古少今多，悉明其本义假义，以及假义盛行而本义反没者，无不条列明晰，无泛滥，无遗漏，可不谓勤于朴学者乎。然而三传义例，各有师承，长短之论，未可尽据，而册中间有评断三家之语，此则仍不免宋人易言之习。盖吾人占毕，必始宋学，洎肄举业，益违雅训，迨至反而从事其本，则少小之所温燅者，如油入面，去之卒不能尽。以同叔之精心果力，尚未能免于此，此不得不为全书累也。敢请酌而去之，专明识字之原。字既识则义自明，读者善择而有得，庶足以矫末学之弊，而亡武断之非，同叔以为然否。<br/><br/>《仪礼郑注句读》书后
谈君弢华得《仪礼郑注句读》钞本十九卷于淮阴市中，余为审定为稷若手稿，其朱书则亭林之所校正也。余成童曾见是书，苦坊刻多误，欲以原注雠刊之，卒不果，幸见原稿，故校阅一过，而记其后曰：<br/><br/>《仪礼》之学，晦且千年，自是书板行，而童子塾中能诵全文者十人而五，则其所以惠来学、助礼教者大已。近人武进张皋文又为《仪礼图》十八卷，运精思以补阙略，然后揖让之美，人道之贵，洋溢往复，绝无迂拘而不可行于后世者。苟循守二书，以习其节文，系其条理，而深求郑、贾之所推类者，以即于人情，则安上治民，莫善之故，焕乎见矣。未有者可以义起，本身者百世不惑，使斯世永与立之誉，蒸民远无礼之危，则二张先生未伸之意，而后死所共有责者也。谈君昔视学贵阳，能以弦诵之治，变其僿陋，此物此志，庶乎其有望矣。<br/><br/>论《史记·六国表叙》
孟开曰，史公序《六国表》，先刺僣越，次讥暴戾，继言其得天助，据地势，而终以法后王，秦岂有可法乎。支离其辞，意将何属。曰：是史公之所观于孔子，而班氏以为微文者也，盖全书之纲领矣。孔子曰，人有礼则安，无礼则危。安上治民莫善于礼，能以礼让为国乎何有。不能以礼让为国如礼何。善哉史公之自叙也。王道缺，礼乐衰，孔子修旧起废，作《春秋》，拨乱世反之正。《春秋》者，礼义之大宗。礼禁未然之前，而为用难知。盖其幼诵古文，长则讲业齐鲁之都，观孔子之遗风。观多也，史公既不能达所学以变汉，夫是以不让周孔五百之期，垂空文，著兴坏，欲以明齐礼之化而已矣。故篇首引《礼》文以正秦襄之僣，明秦之废礼，自上始也。礼废则必争，争必以利。战功者，利之大而争之至极也。好战则财匮，不能不专利，专利则人心不附，不能不严刑，以心移争利之身。涉严刑之世，不能不阿谀取容。史公伤之，曰先本绌末，以礼义防于利，事变多故，而亦反是。职是故也，至推秦之德与力，皆无可以并天下而当天心者，谓上帝必歆其非礼之祀而助之，则未敢质，故言若以疑之，《伯夷传》之所反覆申明者，仍此志也。是其心忧时变，而为天下后世计者，至深且切。寓意六国，则于汉为无嫌，危行言孙之教也。秦蔑礼用暴，汉不引为殷监，而循其故辙，故贾生曰，秦功成求得，终不知反之廉节仁义。转而为汉，遗风余俗，犹尚未改。高祖常称李斯有善归主，孝文以吴公尝学事于李斯，征为廷尉，是其举事不非秦也。然则史公谓战国权变可颇采，讥学者牵于所闻，不察终始，而以汉兴自蜀汉，互证秦收功实之故，属事比类，隐示端绪，真知惧之君子哉。惧以汉因秦不变，而礼教遂至废亡也。高祖素慢无礼，唯能以爵邑饶人。陈平谓士之顽钝嗜利无耻者，多归之。继以孝文好刑名之言，窦太后尚黄老之术。黄老尊生，尊生则畏死，求不死者必矜无外。孝武不胜多欲，而逐始皇之迹，土木兵革无虚日，徭役繁，怨讟兴，而算轺告缗之法，见知诽谤之律，相继并作。盖《平准》《封禅》所记，其事皆昉于西畤也。迹汉廷君臣父子之间，其惭德洵不后秦矣。然秦虽遗礼义，黜儒术，而圣人遗化，犹在齐鲁之间，申公、辕固生之流，并廉直无所绌意。及叔孙通希世度务，弟子皆为首选；公孙宏曲学阿世，广厉学官之路。举遗滋利孔，兴礼造争端，至使文学掌故，援《春秋》比轻重以求尊显，是礼亡于通，儒亡于宏也。史公知化争莫如让，绌利莫如义，是故太伯冠世家，伯夷冠列传，重让也。表两客穿孔，美两生不行，书王蠋绝吭，纪田叔钳足，尚义也。尚义重让，则礼殆于可兴矣。然而汉廷诸臣，唯贾生为能不以卑近自囿，达制治之源，其言曰： 移风易俗，使天下回心向道，类非俗吏所能为。俗吏务刀笔筐箧，报簿书期会，不知大礼。秦俗尚告讦，任刑罚，今不避秦辙，是后车又将覆也。先王执劝善惩恶之政，坚如金石，而必曰礼云礼云者，贵绝恶于未萌，以起教于微眇也。 孝文以为然，使草具事仪，兴礼乐，悉更秦法，而绛灌大臣短而抑之。史公悲贾生之穷乏不止其身也，故既善其推言过秦之说，复齿之屈平以明其志，所以深致憾于媢嫉壅害，而为万世有心维持礼教者恸也。管晏之勋烂然矣，史公乃推本鲍叔，艳述越石，凡以尚让重义之教，必待人而后行，庶几帝臣不蔽，足以黜利去争，隆礼而兴孔子之业耳。相其折壶遂比于《春秋》为谬，自居整齐世传，非所谓作，而卒谓略以拾遗补艺，成一家之言，明为百王大法，非仅一代良史而已。孟坚读之，乃不得其指归，猥以为陷刑之后，贬损当世，是非颇谬于圣人。史公所为著于书首，大声疾呼，非好学深思，心知其意，固难为浅见寡闻道者也。<br/><br/>绌礼尚法以争利，秦治也。汉初因之，至孝武兴礼重儒，顾专饰玉帛钟鼓以欺世，而严刑嗜利，反甚于高、惠、文、景之世，遂使利操大权，而人心趋之如骛。是天意欲变古今之局，故史公发愤而作。全书言废书而叹者三，一厉王好利，恶闻己过；一孟子言王何必曰利；一公孙广厉学官之路，其义类可见。<br/><br/>书《史记·魏其武安传》后
或问：史公传魏其武安，既云魏其不知时变，灌夫无术不逊，相翼以成祸乱，又云武安负贵好权，则曲直显明，祸源昭著，而复继以祸所从来者，何谓也？予曰：此自序之所谓原始察终，见盛观衰者也。盖忧世之微言，而重斥外戚矣。其序世家曰孔子罕言命，盖难言之也，非通幽明之变，恶能识乎性命哉。言难以知命责外戚，在下不可恃，而在上不可纵也。故曰魏其武安皆以外戚重。外戚唯魏其贤，能引大义以阻传梁之失，而太后顾以此除其属籍，故曰魏其之举以吴楚，明非吴楚则终身废弃也。既以贤而废弃，则所举必负贵好权，通贿赂，恣睚眦，如武安者耳。进退人才者，人主之柄。东宫操进退之权，而颠倒如是，岂必临朝称制，乃足为乱哉。外戚重则公室卑，其究则子政所谓王氏与刘氏亦且不并立者也。迹武安初用事，下宾客，进名士，欲以倾诸将相，推毂儒术，设明堂，兴礼乐，痛折节以礼肃天下，非新莽之前车乎。高祖之侯泽释之也，以为将有功，而台产之并侯也，以父泽死事，恐议者不察，疑为恩泽，故白马之盟，曰：非有功而侯，天下其击之。侯以恩泽，自薄昭始。昭功与定策，亚于宋昌，顾以建太子恩，使与驷钩赵兼同科，白马之约始败矣。昭卒变谨良之旧，至杀汉使，是故长君少君初至长安，而绛灌以为我辈他日命且悬两人手，则文帝示私外戚之祸，可胜言哉。是故窦太后趣侯王信，政君敕让丁傅之嚆矢也。条侯力持正议，迟信侯数年，而条侯卒以得死。窦太后好黄老，以清净退让教宗室，诸窦尚如此，则妇人之不可用也，亦甚矣。当武安向用之时，武帝曰： 君除吏已尽未？ 其请宅地，则曰： 何不遂取武库？ 是不必至魏其灌夫事，始不直武安也。帝初即位，即以夫守淮南，镇天下劲兵处。及其为太仆，以酒搏窦甫，恐太后诛夫，为徙相燕，则帝之知夫而全夫者至矣。至东朝廷辩，以两人孰是，遍问朝臣，汲郑对不能坚，余皆莫敢对，武帝之用心，实欲倚朝臣公论以抗太后，而全魏其灌夫。如袁盎诸大臣之持梁事也，既莫对，对又不坚，而遂无如太后何矣，故怒曰： 今日廷论，局促如辕下驹，吾并斩若属也。 以武帝之雄才大略，而上迫太后，骄所薄，陷所严，况成、哀之下材乎。史公盖前知之，而隐其辞以为万世戒，不然，武安之患苦吏民，修成子仲之俦耳。吴楚之功最条侯，魏其灌夫附条侯以传可矣，何遽如自序所述乎。史公之特立此传者，深忧履霜之戒，不至政君三世称制，龟鼎遂移不止也，是祸所从来之谓也。<br/><br/>复石赣州书
瑶辰四兄太守阁下：上年曾于席间论史公《答任安书》，二千年无能通者，阁下比诘其故，世臣答以阁下博闻深思，诵之数十过，则自生疑，又百过当自悟。阁下次日见过云： 客散后，即检本讨寻，竟不能得端绪，唯觉通篇文意，与推贤荐士不相贯串耳，敢请其指归。 世臣复答以阁下半夜之间，多则十数过，何能即悟，请再逐字逐句思之，又合全文思之，思之不已，则有得已。非敢吝也，凡以学问之道，闻而得不如求而得之深固也。阁下旋即奉差出省，继复摄郡赴虔，遂尔远违，忽复更岁，昨奉手书，具问前事，委曲详缛，大君子之虚中，真学人之果力，悉见简内，世臣不敢不遂进其愚，以明丽泽互师之道矣。窃谓推贤荐士，非少卿来书中本语。史公讳言少卿求援，故以四字约来书之意，而斥少卿为天下豪俊以表其冤。中间述李陵事者，明与陵非素相善，尚力为引救，况少卿有许死之谊乎。实缘自被刑后，所为不死者，以《史记》未成之故。是史公之身，乃《史记》之身，非史公所得自私。史公可为少卿死，而《史记》必不能为少卿废也。结以死日是非乃定，则史公与少卿所共者，以广少卿而释其私憾。是故文澜虽壮，而滴水归源，一线相生，字字皆有归著也。世臣前曾以此疑献于迈堂，嗣接其书三次，近又在省面晤，竟一字不及此事，可谓不以三隅反者矣。迈堂在西省，已为仅有，而尚如是，安得有如阁下三数人，共发古人之覆乎。虔州最称难治，阁下居之，驾轻就熟，无足虑者。酷暑，唯千万珍重。世臣顿首。<br/><br/>与周保绪论《晋略》书
保绪二弟足下：春杪承寄示《晋略》，核阅累月，纪传俱未及卒，而目力殊苦不给，属张君司衡为卒其业，各签商数十百事，大都与原书较优劣于章句之间，无关大义，以未能知足下作书之旨故也。及足下至扬，面述叙目必宜改作，使读者知己意所在。昨承见过，示以删定纪传三首，更造叙目一首，文采灿然，义例辨晢，虚怀果力，无异少壮。推此以论，其必举盛业无疑也，欣喜无量，故愿与足下尽言之。夫事增于前，文减于旧，前人新书之例也。尊著既以 略 名，是无取矜博眩奇矣。然必综镊得失，著明法戒，以伸作者之志。故凡事之无系从违，人之无当兴衰者，举可略也。至于人心所趋，视乎初政。心趋既久，遂成风俗。风俗既成，朝政虽力矫之，而有所不可。今古一辙，匪唯晋代。然而拨乱反正，端重人事。人事修，天运变，不善者善之资。《晋略》之志，当在是矣。原书于朝章法制，其事多散；人心风俗，其辞多隐。散者聚之而后明，隐者通之而后显，则事略而义详，较之文减事增，为功尤伟，唯足下垂察。断自泰始，当时成议，然追尊之宣、景、文三帝，王业已成，《魏志》既不立传，未便同之盖阙，故原书三纪之外，记录悉入泰始，并非自乱其例，今宜另立一篇题为外纪，以明金运之原。且以见司马氏无功于当涂，无德于黔首，而一时藉曹氏之宠，以享丰厚者，竞与输心佐命，真豺虎所不食，有北所不受。顾以若而人开鸿基，创永制，贻谋有不舛乎。无怪枣嵩朱硕之于王浚，沈充钱凤之于王敦，匡术路永之于苏峻，郗超刘牢之之于二桓，刘穆之之于宋武，接踵而起也。故外纪一论，可以隐栝两晋，极言天人之故矣。原书南渡后，帝纪不详北事，声教既非所及，故其无涉江左，概从简略，是断代之体也。足下依据《通鉴》，补缀完具，为以便观省耳。至宋武身为宋祖，例不于晋立传，宜详其事于孝武安恭三帝纪中，以明金运之委，然后立表以举其纲要，则自然提挈在手，与夺从心矣。晋代年号，诸国丛杂，至难寻检，宜创立一表，国经年纬，档列甲子，诸国主初见始盛，皆注其年之下，其奉晋正朔者，实皆帝制自如，一体编次。未有年号，则以名纪。拓拔氏殿诸国而首北朝，宜与晋初之吴，并作大行，以示区别。国多非一行所容，又宜以地为统，如刘汉、石赵、冉魏同作一层，以归简易。州郡为一表，详载割隶沦没侨置，及其治所。宗室诸王为一表，自非乃心曹氏，及辅政与倡乱，有事实宜记录者，其世系建徙，悉详于表，以省繁复。执政为一表，不论官联，止标国柄，使治乱之功罪有归，而其时伴食之流，亦与附载以儆庸鄙。方镇为一表，其自称遥授虚授权授命帅，俱随事注明，使不相紊，而伪授一并备列，以彰全局。原其先用诸王，继以世族，非此二途，即系武夫，莫不专制所部，树私人，事封殖，薄亲民而鄙政事，征求无度，流亡莫恤，新附无以自安，土著无以自植，啸聚以资奸雄，骄蹇成于遵养，两晋兴亡，实在于此。勋封为一表，叛乱为一表。七表既立，详而有要，简而不遗，乃可别功过之等差，定忠奸之标准，以议列传去取矣。然必爱知其恶，憎知其善，或从宥过，或严诛心，或当责备之科，或在为讳之列，务以昭劝示惩，垂谕方来而已。略陈数意，以效隅举。禅代腹心，不过数人，宜为合传。其配食太庙，多以地望备数，名见纪中，无烦缕述。平吴之役，谋主功首，自宜同传，而附列爪牙。然平吴而主德骤变，驯致八王五胡，马宗遂覆。夫以武帝初政之隆，使释吴以为外惧，而饬疆圉，固藩翰，迟之十稔，吴终自至。叔子腹心三世，智能察微，自宜综初卒，权轻重，以笃不拔之建，顾乃忍俊不胜，迎主心以邀混一之大名，茂先遂事，竟尔伏辜，而叔子身名俱泰，千载无讥，岂非今古之大幸欤。况叔子身仕魏室，已跻通显，徒以景献之故，助马以倾曹，南风五恶，晋武悉知，岂以叔子而竟茫昧。心移势焰，遂复党贾以危马，士之倾危，于斯为甚，斧钺之严所宜首及。及乎江左微弱，衅隙迭构，卒能立国传后，苞含隐忍，茂宏实济其功。然决击华轶，以肇拓疆域，示趋向，虽志在自利，其刚断有足称者，又逆敦近在同气，疏讨刁刘，原欲引入彀中，而能灂然不滓，上契主心，下孚众望，器量尤为难名。然不纳陈頵拔卓茂，显朱邑之至计，遂使勤民之实政无闻，白望之谬尚如故，斯其蔽也。至以私怨倾周戴，弃冲人挟子出奔，复起周抚，尤为舛矣。士行战胜攻取，强毅精能，故自加人一等，然恪遵酒限，而不守封鲊之训，必灭杜弢以自张，致疑当轴。苏峻之役，始谓不敢越局，既迫于大义，仍事反覆，终乃严劾卞敦以自饰，而反为任让乞命。郭默之役，庾亮辞赏，而士行独受江州，且移镇以逼南门，虽临去有老子婆娑之言，或为参佐求富贵者所怂恿，然心迹至为累矣。太真忠孝英武，峻约小丑，胜算内成，而必引士行，推为盟主，销夙嫌以弭后衅，纯德发为远见者也。道徽当奔亡托命之时，守素不挠，而乞活为之心折。陶庾各具晋阳之甲，惮其持正，销两难于无形。安石步趋茂宏，再定大乱，而游心物外，不使康乐更居形势之地。三贤近于无疵矣。然而茂宏、安石之宽简，未必尽是；刁刘诸庾之综核，未必尽非，成败既殊，安危遂判，优游固足养患，操切立至失人，君子平情论世，未尝不叹其不崇实以厉颓风，览末流之莫挽，恨澄源之失术也。若道徽含饭以哺兄子，乃袭用范书陈言，断非事理。太真迁都一议，宜以入茂宏传。至九锡之谑，燃犀之戏，自是贤智之过。安石千里弃官以奔弟丧，岂谓不崇礼教，且大功诵可，未便以丝竹小癖，遽坐戎首。凡是之类，宜在讳削。兵凶战危，全争庙胜，若非得算实多，鸿议可法，皆属搴斩之劳，事迹悉附勋封叛乱两表，即其有当传例亦与衡量轻重，别无殊异表见，各附主将之末。是史公传卫、霍之成式也。至有亲民薄宦，参议真儒，能违时贤之尚，笃念小人之依，必宜力为搜采，事虽小而必详其功，言虽废而必征其效，于以振弊俗而重邦本，民誉一门，所宜增立。清谈为晋人病源，书法为晋人绝业，足下特立两门，诚为允协。然清谈当汇及门地时望，使虚车之陋，不致偏枯。书法以右军为极则，足下移入列传以重其人，是犹有世儒之见也。但当检括本集，备载会稽荒政，以补传缺，乃为得耳。原书载记之作，仿自《史记》匈奴，两汉四裔各传，以其棋布中土，故立此名，并非倡制，足下改为外纪。纪之所名，史例专属帝者，自宜循欧阳之旧，别为国传，非专为避卷首也。至原书大体可观，所指大失，虽非苛索，然鄙意以为无庸攻击，专明己意，使书自昼而略自略。学者既读《晋书》，必不能不求《晋略》，则可藏名山传通邑，而足下数十年之苦心，与天下后世以其见矣。唯希鉴察。暑湿珍重，不具。癸巳六月十九日。
《晋略》序
《晋略》六十六篇，都为十册，吾友荆溪周济保绪之所作也。孟子曰： 不仁而得国者有之矣，不仁而得天下未之有也。 晋之得天下，可谓不仁矣。是故其得也，至易至奇，而分崩荡析，亦至速至惨。中宗东奔，居仇地，用仇民，乃享国奕世，大乱屡作，宗祀卒延。岂不以吴皓暴虐，平吴之役，善反其政，依于诛君吊民之遗，至于败亡逃死，又能决大计，使南土智勇不失其职，始事有经，济变得权，所以致此，固非幸矣。然则无功叨窃，虽得群小比周之力，而埋狐者拍不施踵，以当涂孤立为监，而大祸即发。宗藩防患，其可极乎。德在黎庶，虽微弱无比数，卒食其报，此可以明天道之不变，而长世者诚不可任狙诈以自获罪也。唐初儒臣，集十八家之说，纂为《晋书》，事迹颇具而此旨不明，无以昭劝戒，垂世法。保绪深达治源，取《晋书》斟酌之，历廿余载，至道光癸巳，写出清本，走使相质。既得余覆，又解散成书，五阅寒暑，乃成今本。而余赴章门，保绪赴淮阴，转客汉皋，相距较远。保绪继以己亥秋物故旅次。及余还辕，保绪嗣孙炜以刻本来将遗命，乞序言。其分合故籍若网在纲，简而有要，切而不俚，抉得失之情，原兴衰之故，贬恶而不没善，讳贤而不藏慝，大之创业垂统之猷，小之居官持身之术，不为高论，不尚微言，要归于平情审势，足以救败善后而已。匪典午之要删，实千秋之金鉴。至于州郡纷错，详核为难。展卷豁然，庶无遗憾，虽峻洁稍逊承祚，而视永叔之原委不具君纪，情势不了臣传者，亦已远矣。此子为不朽，来哲难诬，必有以余为知言者。保绪颖慧绝人，迁善不倦。嘉庆甲子，年甫弱冠，访余于白门。一见之顷，问难竟日。归则取诗文旧稿盈尺者付之火，持烬见示，以请极言。勇决精进，宜其所就能至此也。余壮本落殖，近且七十，一事无成。追忆昔游，愧悔何已。道光廿有三年四月朔，安吴包世臣书。<br/><br/>摘钞韩吕二子题词
文之奇宕至《韩非》，平实至《吕览》，斯极天下能事矣。其源皆出于《荀子》。盖韩子亲受业，而吕子集论诸儒，多荀子之徒也。《荀子》外平实而内奇宕，其平实过《孟子》，而奇宕不减《孙武》。然甚难学，不如二子之门径分，而涂辙可循也。蒯通、贾生出于韩，晁错、赵充国出于吕。至刘子政，乃合二子而变其体势，以上追《荀子》，外奇宕而内平实，遂为文家鼻祖。盖文与子分，自子政始也。孔才得其刻露，而失其骏逸；子厚、永叔、明允、介甫、子瞻俱导源焉，后遂无问津者。南宋有《伯牙琴》，近世有《激书》，一枝一节，时有近似而世少知者。夫韩非囚秦，《说难》《孤愤》，不韦迁蜀，世传《吕览》，史公次之《易象》《春秋》引以自方，其爱而重之至矣。史公推勘事理，兴酣韵流多近韩。序述话言，如闻如见则入吕尤多。淄渑之辨，固非后世挦扯规模者所能与已。子厚《封建论》，永叔《朋党论》，推演《吕览》数语，遂以雄视千秋。小子壮岁，始得二书而摘录之，嗜之数十年。虽姿性弱劣，无能为役，而温故知新，所见固有较诸公为深者。检箧得本，故题其首。道光癸卯初夏。<br/><br/>书韩文后上篇
世臣幼从鹿门八家选本，读退之书说赠序数十首，爱其横空起议，层出不穷。成童见明允笔力健举，辨才雄骏不可难而嗜之。又谓介甫鸷骜，能往复自成其说，薄退之横空起议为习气，且时有公家言，又间以艰涩，未觉必为陈言务去，皆醇后肆也。嗣橐笔蓬转，唯以《孙武》《荀卿》《韩非》《吕览》自随，遭遇率谿勃。历二十余年，记诵遗忘殆尽。道光乙酉，过丹阳，在荒市得《韩文蠡测》，舟中反覆之，叹为笔势生动矫异，加以丹墨。至松江，为江夏陈芝楣攫去，家仍无本。阅十七八年，时时思之。今年病目二百日，差愈，过鄱阳陈伯游家，见《韩文考异》，夙闻为善本，假归读之，目力犹不赖，然日辄尽两卷，既三过，乃知文从字顺各识职一语，退之实自道破窔奥。盖文家关键，必在审势。文以从为职，字以顺为职。势之所至，有时得逆以济顺，而字乃健；得违以犯从，而文乃峻。不此之识，徒以从顺为事，则文字不得其职。是退之心契周秦先汉，复志赋所称用心古训，识路疾驱者，抑时时有合。欧、苏、曾、王，则皆未凿此窍也。世臣读退之文所见前后凡三变，于其得失，似有可言者。退之以辟二氏自任，史氏及后儒推崇皆以此。今观《原道》大都门面语，征引蒙庄，已非老子之旨，尤无关于释氏。以退之屏弃释氏，未见其书，故集中所力排者，皆俗僧耸动愚蒙以邀利之说，继自度其力，不能入室操戈以伐之。故文昌谆劝著书，而答以须待五六十时也。释氏书始入中国，止四十二章，其言浅而切，与儒不甚远。后此内典则皆东土所译，耸愚邀利之说已有窜入者。及明上人《坛经》六卷，独标心印，持论最精，然意主深刻，远于人情，与吾儒平易近民，躬行渐进，善善从长之义始殊。有宋诸儒，援其精言以入儒术，自诩为千圣不传之秘，是释氏之精，徒足乱儒，而俗僧世守者，则益倡福田利益，以攫愚夫愚妇之财利。故徒从虽日众，而其道则极衰，是俗僧自衰之，非必退之辞而辟之之力矣。其策问有云，毋乃有化而不自知者，意盖谓释氏近墨也。而读《墨子》，则谓孔、墨必相为用，其附丽上同兼爱者，仅摐扯儒墨字句耳。墨氏之道，其要义屡见《吕览》，足为孔、墨相用之证。而一未征引，其亦薄不韦，未省其书，如释氏言乎。退之自论文曰： 记事者必提其要，纂言者必钩其玄。 核《顺宗实录》董晋、韦丹、孔戣、权德舆各志状，及其他先庙神庙碑，悉严肃有体势。即有酬酢人事者，亦郑重不苟下一语，可谓记事必提要已。《原性》所称上之性就学而愈明，下之性畏威而远罪，故上者可教，而下者可制。则真能钩玄以纂言者。然韩文如是者绝少，盖切要语本自无多。《大学》一书，只 壹是皆以修身为本 、 毋自欺也 、 君子必诚其意 三言；《中庸》一书，只 为政在人 、 取人以身 两言耳，又可求多于退之乎。退之文之盛者，《圣德诗序》及诗，荐士南溪始泛和太清宫纪事徼鳄鱼释言行难五箴策问十三首，皆无愧古作者。《上宰相第三书》，虽少作，而精心撰结，气盛言宜，子政无以远过。同时有感《二鸟》《复志》两赋，除晋宋之径路，冥追屈、马，虽挽强未得手柔之乐，而纡回往复，意曲而达，其自道立志用力者，信不诬已。《进学解》余应之下，故为舒缓，遂尔&amp;lt;疒尔&amp;gt;靡。《王承福传》操杇过富贵之家以下，亦嫌澜漫。《送李愿归盘谷》摹写情状，间入骈语，缓漫乏气势。《送穷文》起结亦朴率，俱足累通体，使精神不发越。《平淮西碑》最为今古所重，然推本君德而上斥列祖，归功裴相，而揶揄通朝，立言既为非宜，且六月采芑江汉诸什，并美宣王，而诗人止述将士劳苦，良以将士用命以有功，则君美自见，何必如碑言乃为善颂哉。然其诗则佳甚，分别观之可也。《讼风伯》《月蚀》《射训狐》《读东方杂事》《谴疟鬼》诸作，讥刺当路，不留余地，于言为不慎，于文为伤雅。子瞻斥其性气难容，良非过论。《张中丞传后序》，记远与巡死先后异一节，含混不能作下文辨驳之势。《毛颖传》，旧史以为至纰缪，《国史补》以为逼史、迁，后人皆是李说，然士君子立言有体，遇事之必不可无言，而势有必不能明言者，则常托于谐词卮说以见意，彼毛颖何所取耶。无取而以文为嬉笑，是俳优角抵之末技，岂非介甫所讥，无补费精神者乎。南山、陆浑山火联句诸什，亦其类矣。然核退之生平，则《进学解》所谓 长通于方，左右具宜者 ，实足为言行相顾，胡不慥々者也。令阳山河阳刺潮袁，政事论说，绝不以窜逐故，少怠所事，负所学。其立朝，论迎佛骨，论捕贼行赏，论天旱人饥，论禘祫。为吏部，宽假令史，而令史之权反以轻，是左之宜也。守戒，与柳中丞书，论淮西事宜，论黄家贼，说韩宏使协力，使王庭凑，以口舌定镇州之乱，得布衣柏耆以招王承宗，收德棣二州不烦兵力，劝晋公以战士三千袭蔡，晋公迟疑，功乃归于李愬，在晋公固不必以折首为奇，而蔡逆就囚卒如退之策，是右之宜也。唯驳平叔变盐法，未悉当时情事，不敢定其当否耳。至于内行之修，友谊之笃，载于新旧史，散见集中者尤备，当世硕儒以为气厚性通，论议多大体，可谓乐易君子巨人者，尽之矣。《考异》薈集各本异同，以文义核定从否，得者什常八九。晦翁自许一生在文字上做窠臼，信已。其有各本皆不合，而斟酌文义独得其是者，以无本可据，止附注而不径改，比其注经为尤慎。间有一二不合者，则以南宋盛行时文。晦翁少小所业，于退之行文安字之法，固有不能尽通者。假本已两月许，恐征取迅速，故略记崖梗，俟过此以往，考核所见进退焉。道光廿有三年季冬十三日书。<br/><br/>书韩文后下篇
古人论诗文得失之语，大约有三：有自得语，有率尔语，有僻谬语。自得语，以心印心，直见作者真际，后学依类求义，可以悟入单微。率尔语，本出无心，以其名高，矢口流传。僻谬语，自是盲修，诬古人以挂来学，如子长谓司马法闳廓深远，二代征伐，未能竟其义。子政、子云谓子长有良史之材，善序事理，辨而不华，质而不俚，其文直，其事核，不虚美，不隐恶。子云谓长卿赋不从人间来，读千赋则能为之。魏文帝论邺中七子。钟嵘谓士衡所拟之十二首古诗惊心动魄，一字千金。子美谓薛稷曰： 少保有古诗，得之陕郊篇。 其谓太白曰： 笔落惊风雨，诗成泣鬼神。 又曰： 李侯有佳句，往往似阴铿。 太白登华山绝顶题曰： 此地呼吸，可通帝廷，恨不携谢眺惊人句，来此搔首问苍天。 袭美谓清远道人《虎丘诗》，一字一句，若奋若搏，建安词人不得居其右。孟会谓子美朝进东门营诗，其妙可以招魂复起。子由谓子美《哀江头》： 如百金战马腾坡蓦涧，如履平地，下视乐天、微之，直如跛鳖。 子瞻言智者创物，能者述之，非一人而成，君子之于学，自三代历汉至唐而备，故诗至杜子美，文至韩退之，而古今之变，天下之能事毕矣。此自得语也。唐人谓兴公《天台山赋》 赤城霞起以建标，瀑布飞流以界道 二句是佳处。又谓昌黎《进学解》，玉川子《月蚀诗》如赤手捕长蛇，不施鞍勒骑生马。任华爱太白 海风吹不断，江月照还空 两句，永叔谓 清风朗月不用一钱买，玉山自倒非人颓 ，太白之所以推倒一世者在此。山谷谓 请君试问东流水，别意与之谁短长 是太白至处。又谓东坡《黄州寒食诗》似太白，正恐太白有未到处。此率尔语也。樊汝霖谓斗鸡联句 争观云填道，助叫波翻海 ，是韩诗之豪； 一喷一醒然，再接再砺乃 ；是孟诗工处。山谷谓退之记梦诗 壮非少者哦七言，六字常语一字难 ，只上句 哦 字，便是所难，乃为诗之法。此僻谬语也。自得语，非近有得者不与知。僻谬语，信从者究属无多。唯率尔语间于可否，至易误人。而率尔语流传至盛者莫如永叔 晋无文章，唯渊明《归去来辞》一篇 ，子瞻 唐无文章，唯退之《送李愿归盘谷序》一篇 之说也。固二公心有所感，而偶然所出，然艺苑久以为圭臬矣。《李愿序》前已备论，陶词则东坡亦有托其文以不朽之语。按子云谓诗人丽则，词人丽氵㸒，则别诗词为二。孟坚谓词者意内而言外，则与诗固无殊异。《归去来词》，论其外言则不丽，求其内意复无则，不唯与其诗之肮脏沉郁殊科，即比《闲情赋》寄意修辞，亦大有间，而永叔唱于前，子瞻和于后，想以渊明耻事二姓，为南朝独行，意词为拔足始基，重人以及文耶。考渊明自序，称乙巳十一月作此词，宋武以甲辰三月起义，旬日间遂铲伪楚，遣迎安帝于荆州，自退藩于徐州。乙巳五月，安帝还都，宋武此时，可谓功盖宇宙，忠贯金石，渊明岂能逆料十五年后之必代晋哉（史称渊明自以晋宰辅之后，故宋武王业渐隆，即不仕。永初之后，唯题甲子，然诗集中书辛丑乃隆安五年，书癸卯乃元兴二年，皆在宋武未建义旗之前。说既无据。史言渊明为镇军建威参军，本无主名。李善注始为镇军参军，经曲阿题下，引臧荣绪《晋书》曰，宋武行镇军将军，宋武镇徐州，曲阿乃其治所。则镇军之为宋武无疑。近人安化陶澍，袒其远祖，谓断不为宋武幕僚，其所佐者乃刘敬宣也。敬宣以乙巳加建威将军，为江州刺史，未尝为镇军。而荆溪周济，又曲附澍说，谓隆安三年，为武陵王遵镇军参军，移家都下，义熙一年，乃从敬宣为建威参军，说尤凿空。遵在都，官太常中领军，留台暂奉为大将军，以承浔阳之制，并无镇军之名。敬宣刺江州，安帝还都，刘毅谓其过优，敬宣即自解职去。计其去职，当在夏秋之文，渊明以八月任彭泽，则与建威参军相接，词序不得云家贫不足自给，亲故劝为长吏，求之靡途，家叔用为小邑也。其时沈田子朱龄石皆为建威，何取于手握重兵，首先迎降灵宝，致晋祚中绝，卒以反覆，父子并命之敬宣，而以为善择木哉。史又称彭泽公田，悉令种秫，妻子苦请，乃令粳秫各半。八月非种粳秫之时，十一月已去官，焉得有此事。故知想像之辞，通不可信）？晋承丧乱，文物凋弊，至秀孝莫敢应试。裴頠《崇有》，郭钦《徙戎》，道明《议移镇》，逸少《答深源书》《上会稽王笺》，俱树义甚高，而词多格塞。然杜弢、刘渊父子、李暠之文载《晋书》者，则清越浑健，有西京风，不得谓晋无文章也。唐文退之外，推子厚。子厚贬斥后，乃尽变少壮风格，力追秦汉，与退之相轧。然其先为骈俪时，气骨清健，固自度越世俗，是外燕许之宏丽雄肆，权李之幽靘宕逸，俱足自植，然燕许中乾，权李气褊，唯敬舆文体，虽仍当时，而义取管、孟，厌人心，切事理，当其动荡沉酣，贾、晁无以相过，实有退之所不逮者，亦未能遂言唐无文章也。祀灶日又书。<br/><br/>书《桃花扇传奇》后
传奇体虽晚出，然其流出于乐。乐之为教也，广博易良，广博则取类也远，易良则起兴也切。故传奇之至者，必深有得于古文隐显回互激射之法，以属思铸局。若徒于声容求工，离合见巧，则俳优之技而已。近世传奇以《桃花扇》为最浅者，谓为佳人才子之章句，而赏其文辞清丽，结构奇纵，深者则谓其指在明季兴亡。侯、李乃是点染颠倒主宾，以眩耳目，用力如一发引千钧，累九丸而不坠者近之矣。然其意旨存于隐显，义例见于回互，断制寓于激射，实非苟然而作，或未之深知也。道邻身任督师，令不行于四镇，故于虎山自刭时，著三百年天下亡于我手之语，以明责其罪。虎山罪明，则道邻可见不责高刘者，以其不足责也。然福王之立也，道邻中夜结士英以定议（事见朝宗《四忆堂诗》，梅村《九江哀》亦云，大学士史可法、马士英，定策奉福藩世子）。福王立，则与昆山龃龉，无以得上游屏翰之力，而为之曲讳者，盖不欲专府狱道邻，使马、阮反得从从罪也。既书道邻之死不明，而又书祭者责其并不能求死于战也。龙友死战而不书者，以党恶咎重，不许其以死自赎也。昆山之死也，特书后世将以我为乱臣之语者，明其心之非叛，而罪则当死。盖昆山不称兵离楚，则马、阮不夺虎山，许定国虽渡河，尚可截淮为守也。至北都自死诸臣，上不能致身以恤国难，下不能引退而远利禄，是直计无复之，欲买价泉里耳。故借书贾射利之语以深致其诮，其士人负重名持横议者，无如三公子五秀才，而迂腐蒙昧，乃与尸居者不殊。然而世固非无才也，敬亭、昆生、香君，皆抱忠义智勇，辱在涂泥，故备书香君之不肯徒死，而必达其诚，所以愧自经沟渎之流。书敬亭、昆生艰难委曲，以必济所事，而庸懦误国者，无地可立于人世矣。贤人在野，立岩廊主封域者，非奸则庸，欲求国步之不日蹙，其可得乎。然而为师为长，端本为士。士人倚恃门地，自诩虚车，务声华，援党与，以犄摭长短。其祸之发也，常至结连家国而不可救，此作者所为洞微察远，而不得不藉朝宗以三致其意者也。<br/><br/>《东海记传奇》叙
甚矣，折狱之难也。人知刑求之辞不可恃，谓熬审之辞为可恃乎。孰知到案即承之辞之尤不可恃也。故刑求而翻异者十五六，熬审而翻异者十二三。到案即承，则断无翻异已。受辞者方自诩以为得情，岂知其沈冤有更甚于刑求者乎。汉东海孝妇事，明书史册，杂见纪载。孙转运谓其诬服为不欲罪坐小姑似矣。然抑安知其非逆料尸居者之听必不聪，而不忍以纯白之身，见辱伍伯，为此自承耶？故临刑而以繙竿白雪，则知孝妇之冤结无可告诉者，非极至隔绝天地之和，历三年之久，毒流千里不止也。且其时守令之听此狱也，非有所为而为，而祸已如此；良可惧矣。世所传六月雪传奇，或借孝妇为言，而别有所寄，非传本事。近人作《东海记》以纪其实，顾杂以现行事例，又其文不词，不足以耸动观听。太仓王君季旭更之，其词旨悱怵，其节奏简易。吾知坐华屋绮筵，而征新曲者，必有思齐内省之心，一时并发，勃然而不能自遏者矣。是季旭之志也。
苏州宝莲寺主《松涛法语》题辞
 如是我闻 ，于法果无所说乎？愿解如来真实义，于法果无所得乎？章句积八万四千，而宗旨在不立语言文字。无上微妙之法，故非口舌所能形容，翰墨所能名状者矣。灵鹫一公尝举此义以难余，余曰： 不立语言文字者，应无所住而生其心也。章句积八万四千者，善以譬喻而晓喻人也，无所住而生心，故于法无所得，善以譬喻而晓喻人，故于法无所说。 一公曰： 善哉！落言诠。宝莲松上人者。 一公座下之龙象也，示余以法语若干卷。善哉！不落言诠矣。余既乐大乘有担荷者，而又吾故人之弟子也。爰欢喜赞叹而题其卷首，以诰读者。<br/><br/>问樵上人《海上移情图》记
数百年琴谱皆出广陵，广陵固多硕师哉。近世之善者曰吴思伯。思伯之学传释仙机，其别曰颜夫人。颜夫人授梅蕴生，仙机授释问樵。蕴生沉精操缦，遐慕叔夜，名所居曰嵇庵，以谕其志。然其言曰： 琴之妙在声，声者情之所寄也，古之人情有所触而托之声，后之人循旧声而以托其所托，故闻其声，则必知造此声者为何如人。人所为造此声者，因何如事，具此真解，唯小子与问公矣。吴君仙公未足以与此也。 余按吕氏《精通》之辞曰： 钟子期闻击磬者而悲，叹曰，心非臂，而臂非椎与石，悲存于心，而木石应之。 其《博志》则曰： 尹儒学御三年而不得，夜梦受秋驾于其师，明日其师谓之曰： 吾非爱道也，恐子之未可与，今将教子以秋驾。 尹儒为言所梦，固秋驾已精而熟之，鬼将告之，非鬼告之，精而熟之也，言授受声闻之相交必以精也。 是故艺之至者，必移人情，然非其人之情，先能自移，则艺固不至矣。夫以伯牙之学，成连之教，而移情必以海上为期，情固必移于海上乎。古人闻涛声，见剑舞，而悟草法；览山川雄奇，诗文为之增气，是岂有迹象可拟，理趣可寻者乎。是伯牙之情能自移，而适移之于海上也。是问公作图之指也。<br/><br/>小倦游阁记
嘉庆丙寅，予寓扬州，观巷天顺园之后楼，得溧阳史氏所藏北宋枣版阁帖十卷，条别其真伪，以襄阳所刊定本校之，不符者右军大令各一帖，而襄阳之说为精。襄阳在维扬倦游阁成此书，予故自署其所居曰小倦游阁。十余年来居屡迁，仍袭其称而为之记曰：史言长卿故倦游，说者谓倦疲也，言疲厌游学，博物多能也。然近世人事游者，辄使才尽何耶？盖古之游也有道，遇山川则究其形胜厄塞，遇平原则究其饶确与谷木之所宜，遇城邑则究其阴阳流泉，而验人心之厚薄，生计之攻苦，遇农夫野老则究其作力之法，勤惰之效，遇舟子则究水道之原委，遇走卒则究道里之险易迂速，与水泉之甘苦羡耗，而以古人之已事，推测其变通之故所至。又有贤士大夫讲贯切磋，以增益其所不及，故游愈疲则见闻愈广，研究愈精，而足长才也。今之游者则不然，贫则谋在稻粱，富则娱于声色。其善者乃能于中途流连风物，咏怀胜迹，所至则又与友朋事谈宴，逐酒食，此非惟才易尽也，而又长恶习。予自嘉庆丙辰出游，以至于今，廿有七年矣，少小记诵，荒落殆尽，而心智益拙，志意颓放，不复能自捡束，而犹日冒此倦游之名也，其可惧也夫，其可愧也夫。<br/><br/>述学一首示十九弟季怀
余本中上资，庭训受先子。提撕襁褓中，即云求在己。差长艳科第，七岁学八比。遂夺读书功，只诵《易》《诗》《礼》。未能详训诂，亦为剿说计。然至关伦常，必审辨非是。谆谆人禽枢，升坠决于此。此学异吾乡，群嗤为迂鄙。此心遵大路，已不踬荆杞。蹉跎且成童，先子病疥痔。五载侍药隙，夙夜读选史。遐追遒丽词，冥心探原季。虽云无师学，略能别善否。又复羡两汉，豪士许国伟。遂攻权家言，成败较丝累。抚躬觉有获，深晦远众傀。不幸背庭训，立脚犹跛倚。幸天牖其衷，就食皖江涘。得游大兴门（朱石君先生），乃睹为人轨。遂觉汗浃背，有如暑綊枲。立身期返初，闻见亦差启。乃叹前所学，所得皆糠秕。乃知耻剽窃，真积务尺咫。《三礼》尚完书，能固人筋髓。千载赖郑公，世乱道不否。学者准此的，反求道在迩。续自读《通鉴》，治乱示掌指。复得君卿书，研索植国体。创制兆兴丧，经纬二书备。今古有作者，莫能与参拟。望途可渐进，蓬转又中毁。幸每遇宿儒，容我居子弟。问难析其疑，一一铭心膂。刘生（武进刘逢禄，字申受）绍何学，为我条经例。证此独学心，《公羊》实纲纪。《易》义不终晦，敦复有张氏（武进张皋文先生，讳惠言）。观象得微言，明辨百世俟。私淑从董生（武进董士锡，字晋卿），略悟消息旨。读书破万卷，通儒沈与李（吴沈钦韩，字文起。阳湖李兆洛，字申耆）。益我以见闻，安我之罔殆。郑学黄（阳湖黄乙生，字小仲）心通，许学钱（嘉定钱坫献之）神解。既得明册籍，又得亲模楷。乃见善恶途，判异如河济。乃令苟得怀，涣若冰释矣。忆昔攻时文，殚精忘膏晷。房行藁汗牛，一一究肯綮。比谓契真脉，谁知土偶耳。于今十年余，弃斯等葑菲。随俗偶执笔，乃如决源水。读书得正路，履之坦如砥。善忘更饥驱，恨难穷富美。悠悠二十载，更张亦已屡。折肱为良医，斯语无虚诡。吾弟向盛年，黾勉思此理。要言必不烦，有耻方为士。<br/><br/>五言一首说八比赠陈登之通判即留别出都门
往昔奇渥世，演讲为小品（山长排比讲义为时文，名制义小品，八比所自始也）。于今五百年，用为汲士绠。立言代贤圣，托体纵高迥。于中若无我，得毋俳优并。其法首肖题，譬彼服尚称。伟议非应有，枵然嗟如癭。韬精承与落，脱手弹丸正。裂帛力在外，张弦直斯应。立势必求安，树义定知劲。一语见真实，万卷相奔并。琢玉必去瑕，熔金贵尽矿。王钱体初成，唐归业斯盛。正声终邓陶，冯许渐为梗。降及神宗末，么{麻骨}狡然逞。金黄起横流，噍杀气未靖。安溪差敛锷，朴茂或伤韵。刘（大魁才甫）窦（光鼐东皋）遥相望，高曾轨不泯。殿奔有栖霞（牟廷相默仁），风力最凄紧。矫矫百年内，望若怀霜凛。日下执牛耳，蒋（第次竹）姚（学爽警塘）声实等。思力蒋则雄，风裁姚乃整。从学半簪裾，信受如追影。尘腐相扯摐，屈伸随春蚓。利禄途则然，谬种传无竟。岂惟文运颓，实见耻维偾。反经用狂狷，士气庶复振。窃欲挽狂澜，棉薄惭非任。以兹卅载游，事斯同禁黾。容易与谁谈，深藏自守檠。不谓太邱子，违时出独侹。已快同声求，更为吾道幸。所憾赋骊驹，被放急归省。前期讵可预，服膺矢共永。挥手即天涯，私心常耿耿。<br/><br/>或问
道光甲辰八月，予编录论文之书既成。或问曰： 先生之论文也，上自经史子集，下及倚声传奇，并阐其立意之浅深，纠其措辞之得失，可云切而备矣。唯八比为儒者正经，而止摘五言二首入录，读者就求其法，则门径不明，推广其义，则感发无自。近世多有精通古学，而不能八比者，然先生述学诗云：房行藁汗牛，一一究肯綮。比谓契真脉，谁知土偶耳。则先生于此道实深，何不摅少小勤求之蕴，示学者矩矱，以执佌々者之口乎？ 予曰：八比取士，历年五百。忠良英俊，类出其中。义醇词净本于经，议鸿识壮酿于史，描摹精切依于子，波澜洪远源于集，与古文固不殊也。唯其结体褊小，风裁矜整，故用法为尤严，而取势为尤紧。古文言皆己意，八比则代人立言，故其要首在肖题，而肖题之机决于审脉。脉有来有去，其长章巨节以中间一二间语命题者，文中词意俱不得出本题之外，而眼光手法，注射操纵，必使牵全身以一发，现全神于一顾。然意则全身全神，而笔仍一发一顾，乃为能事。其单句为章者发此言也，有由便是来脉，如其言则得，不如其言则失，便是去脉，故八比尤以单题为紧要关隘，以其题未具间架梁柱皆须意造故也。然古文言皆己意，故贵能蹈实；八比代人立言，故贵能导虚。古文虽短章，取尽己意，故转换多变态，其墙壁宽而峻；八比虽长篇，取协题情，故推勘少回互，其墙壁隘而夷。自有八比以来，果其能者，未有不外严墙壁之守，而内专导虚以求制胜者也。而或薄为小道者，正以其体成于法，意妙在虚，责其实际，不足当宇宙有无之数而已。然其凝思至细，行文至密，所有近辉远映，上压下垫，反敲侧击，仰承俯引之法，反较古文为备。故工于八比者，以其法推求古书，常有能通其微意，不致彼此触碍者，则八比实足以为古文之导引。唯其始也以八比入，其终也欲摆脱八比气息，卒不易得耳。世固有少小未习觅举，而自慕前哲，博览典籍，穷力古文而不能八比者矣。若幼习举业，继攻古文，古文可观，而不工八比者，则事理之所必无。盖八比皆父师督责而成，用心专，积力久，于八比尚无所得，而谓其能窥古文宏深之域哉。习八比者，无论姿性之利钝，父师必宜择一隅集，必自集中明白简炼之文授之，并使熟读其旁批总评，以悉一定不易之法。授经书时，则与之讲明训诂，使通字义。成篇之后，看其出笔。笔力峭拔者则使读子厚、明允、介甫之文，而以陶石篑、项水心凿其思路。笔势纵横者，则使读长沙、东坡、同甫之文，而以陈大士、黄陶庵荡其胸怀。笔情幽隽者，则使读傅季友、任彦升、陆敬舆、欧阳永叔之文，而以董思白、郑峚阳和其韵调。笔致重实者，则使读刘子政、韩退之、曾子固之文，而以陈卧子、熊次侯资其典赡。笔意窃深者，则使读《战国策》、太史公之文，而以钱鹤滩、金子骏诱其雄肆。此后则听其自为，从吾所好，而非父师之所能为力者矣。唯一切讲章，自《永乐大全》以下，断不宜使之寓目，自窒聪明。至《学》《庸》书本戴记之二篇，文理显畅，自宋仁宗御书之以赐状头王拱宸时儒率援以立说，此不过射策家颂圣之技耳。及南宋考亭别撰章句，合《论》《孟》名为《四书》，抹煞仁宗书赐一节，而以为河南二程始尊信表章之，一若禅门所谓独标心印者。其徒从反覆辨说，愈解愈缚，实则纟寻绎本文，何不可解说之有。几是理障，尤宜弃择。盖义理存乎人心，随所学为深浅。既明字义，又明文法，而必依人为说，从门入者，不是家珍，斯之谓矣。唯文物典章，无可凿空，书阙有间，汉儒已有不能尽通者，而《四书》内典制，则《三礼》郑注，尚可考核而晰。近乃束经籍于高阁，使后生小子翻诵典制文林文环等刻，讹以传讹，果能概从屏绝，求之遗书，即其质性弱劣，不能诵习全经，招集二三同志，分门各纂，自了原委，亦不必沉淹岁月，始克有成也。若近日小试题多割截，在主者不过欲杜抄袭之弊。既通文法，临场求其程式，便有依仿，正昌黎所谓不学而能者，而时师乃以其钩意嵌字，纤小无可比似者，珍为秘授，使佳子弟穷年兀兀，卒无一得手处，是可叹也。要之八比一道，本非甚难，而士人业此，并时百万，积二百年之久，其卓荦可观者，曾不能十数，则以利禄之途，人怀侥幸，朝驾南辕，暮从北辙，前邪后许，谬种流传，隳风气而坏风俗，遂致世道人心，愈趋愈下，岂唯八比之尤劣而已哉。<br/><br/>族兄纪三先生《郑本〈大学〉〈中庸〉说》序
世臣提抱受方数，先子即教以字义文义，乾隆辛丑读《大学》《中庸》，卒业，颇疑曾子述夫子之言，门人记曾子之意，文势何以与《孝经》《论语》迥殊。子思道传孟子，孟子晚而著书，后《中庸》甚远，而《孟子》恺切激荡，不似《中庸》平衍。及丙午读《礼记集说》，乃知《大学》《中庸》系小戴四十九篇之二。陈氏于目录下止注 朱子章句 四字，而不录本经，则以《学》《庸》配《论》《孟》，名曰《四书》，盖自考亭始也。细绎《礼记》各篇，大都周末汉初诸儒，抱残守缺，或杂述三代遗制，或散记七十子遗说，是《大学》殆记者传闻周国学中略例，而演以己意，《中庸》则一篇赞圣论耳。未见千圣心传，必在此简。先子严毅，世臣质问稍妄，即加呵挞，怀疑莫释而已。及嘉庆初出游，乃见《十三经注疏》郑目录云，名曰《大学》者，以其记博学可以为政。而孔氏申之曰，《大学》之篇，论学成之事，能治其国，章明其德于天下。却本明德所由，先从诚意为始。《中庸》，郑目录云，以其记中和之为用。庸，用也，孔子之孙子思作之，以昭明圣祖之德。而《别录》则皆属之通论，初不言曾子述孔及子思忧道学之失其传而作。世臣窃自幸少小所疑，与先儒旧说，微有近似矣。洎阅《宋史》，始知仁宗御书此二篇，以赐新科状头王拱宸，时二程方在占毕，承学之士，竞为诵习，如近世举子指事颂圣之为。而程氏徒从日多，论说有流传者，至南宋孝宗以太祖六世孙承统，与仁宗世远而源殊，故考亭于淳熙末，为《学》《庸》章句，遂以尊信表章之功，加于河南程氏两夫子，以树赤帜而悉改郑说。于《大学》则移补兼行，《中庸》虽无所移补，而割裂旧次，以分章节。玩《章句》及《集注》，皆先标纲领，次晰条目，强经就我，一行以南宋时文之法。《中庸》注体势尤近。盖《大学》规模宏敞，《中庸》论议幽赜，编简无多，诵习为易，推暨可广，立说易成。观理宗淳祐视学诏书，则《四书》刻本，已为当时青宫童习之编，利禄之途，专归章句以迄于今，几使师儒不复知有郑、孔矣。然而?绎郑义，在《大学》，注 能得 曰得谓事之宜；注 淇澳 节曰此心广体胖之诗，民不能忘，以其意诚而德著；注 听讼 节曰大畏其心志，使诚其意不敢讼，本谓诚其意，孔氏申之曰，圣人不惟自诚其意，亦服民使诚意；注 所恶于上节 曰絜矩之道，善持其所有以恕于人，治国之要尽于此；注 乐只 节曰治民之道无他，取于己而已；注 言悖而出 节曰君有逆命，则民有逆辞，上贪于利，则下人侵畔；注 生财大道 节曰不务禄不肖而勉民以农。在《中庸》注 喜怒 节曰中为大本者，以其含喜怒哀乐，礼之所由生，政教自此出；注 道之不行 节曰过犹不及，使道不行，唯礼能为之中；注 舜其大知 节曰两端过犹不及也，用其中于民，贤与不肖皆能行之；注 强哉矫 节曰国有道不变以趋时，国无道不变以辟害，有道无道一也；注 费而隐 曰言可隐之节，费犹佹也，道不费则仕；注 无入不自得 曰谓所乡不失其道；注 父母其顺 曰谓其教令行，使家室顺，孔氏申之曰，父母能以教令行乎家室；注 治国如示掌 曰序爵辨贤尊尊亲亲，治国之要；注 为政在人 曰在于得贤人；注 取人以身 曰明君乃能得人；注 利行勉强行 曰利谓贪荣名，勉强谓耻不若人；注 劝亲亲 曰同其好恶，不特有所好恶，于同姓虽恩不同，义必同也，尊重禄位，所以劝之，不必授以官守，天官不可私也；注 至诚尽性 节曰尽性者，谓顺理之使不失其所，助天地之化生谓圣人受命致太平；注 优优大哉 节曰言为政在人，政由礼也；注 维天之命 节曰天之所以为天，文王之所以为文，皆由行之无已，为之不止，《易》曰君子以顺德，积小以高大；注 仲尼祖述 节曰此以《春秋》之义，明孔子之德。孔子祖述尧舜之道，而制《春秋》，而断以文王、武王之法，度是真作圣之梯航，致王之涂径，而可为百世法守者。而《章句》所集不过命当作慢，不言后土者，省文之类，于其微言大义，概从刊落，其意以为不如是，则无以大尊信表章二经之功，使二程直接孟子，以承曾、思之统，而竖千载不传之新说故也。然宋儒奉 格致 、 诚正 四字为心印，以格致为始，诚正为终。其初诸儒说格致，尚无一定，自《章句》释以即物穷理，一若亲承先圣提命者，于此而语，以郑君知善恶吉凶所终始，格来物事，其知于善深则来善物，知于恶深则来恶物，言事缘人好来也，鲜不笑其不辞。抑知郑君本《易系》 无有远近幽深，遂知来物 而立此义，为《大学》专以可以合并者，所谓羊质虎皮，见草而悦，宜其无足以昌郑君也。今读族兄纪三先生《郑本〈大学〉〈中庸〉说》各二篇，其《大学》上篇，立不囿必达两义，推衍致字，以伸郑君，而明好恶之不可不诚。下篇明诚意为本，归于以诚取信于民，虽稍易孔氏之次，发明郑君博学可以为政之意，则同其说《中庸》也。上篇明中和之用，而不驳不易之训，下篇明体生之德，而不驳干事之喻。辨而不争，斯可谓郑、孔之功臣，足以津逮来学者矣。世臣老矣，幼涉忧患，壮困奔走。宋学既非性所好，汉学又不能自力。老大伤悲，无可言者，族子慎言。自袁浦邮其尊甫遗书，属为弁言，故略述鄙意而归之。先生讳汝翼，纪三其字。先生著述之富，校勘之勤，世臣于寿先生九十序已详言之，故不赘及。道光廿有七年冬十月廿七日，族弟世臣撰书于白门倦游阁。
