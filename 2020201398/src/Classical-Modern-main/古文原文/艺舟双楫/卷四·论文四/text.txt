张童子传
童子名楚生，姓张氏，和州之乌江人也。其祖年七十余，祷于霸王庙而生童子，故名之曰楚生。幼聪慧，六岁就外傅，日记数十百字。同砚席有读《尔雅》者，童子诸于师亦受读焉，遂通古训。乾隆丙午正月，予随先子谒青山寺祖墓，道出乌江，遇大雪，主其家五日。童子与予生同年，月日而稚四时，甚相爱。予见其书室有故籍百余卷，翻阅殆遍。童子曰： 读书泛览无益，吾日读二千字，三遍即可倍，五遍即大熟，然至其惬意者，暇隙讽诵，常至数千遍，必使自明其义。注解多不可靠也。 予诘其所自得，童子曰： 《论语》 君子不重 章是夫子教君人之道，非为为学者言也。 不重不威 ，即所谓不庄以莅之则民不敬也，固陋也，唯学可以变陋。哀公曰 寡人固不固何能闻此言 是此 固 字注脚。君人者有威有学，则恐其尚诈任谲，故要以忠信为主，然必求胜己者为辅佐，友不如己，即孟子所谓好臣其所教也。若云为学择友，则恐人将拒我矣。虽然内有主，外有辅，犹不能无过，必勿惮改，而君德乃全，《书》颂汤德曰改过不吝者此也。 又云： 齐宣王见孟子于雪宫，是宣王出游，途中遇孟子而见之，故曰 于崇吾得见王 ，而通章皆言游观之事也。 非其鬼而祭之 ，鬼谓人鬼，古惟祭其先曰事鬼，祭非鬼即《礼记》所谓与为人后者也。 又言： 《大畜》 刚健笃实，辉光日新 当断句，其 德 连下文为句，既叶韵又与全经笔法相称，若如今读作 日新其德 是宋朝人语已。 又言： 《史记·项羽本纪赞》先云 羽背关怀楚，放逐义帝而自立，怨诸侯畔己，难己 ，末云乃引 天亡我，非战之罪，岂不谬哉 ，言羽之失天下，实自失之，非天亡也。盖背关怀楚，则失地利，放帝自立，则负不义之名，怨诸侯畔己，则与天下为难，有此三失，难以有天下矣。 又言： 乡党一篇记孔子者少，记君子学孔子者多。凡记孔子事皆言似言如，而记君子学孔子，则言不言必。 予叹绝，谓之曰： 吾子精熟经史，心有古初，何以尚不学作诗文？ 童子曰： 学在内者也，文在外者也。俟弱冠，内学充而后学文，岂为迟乎？ 雪霁别去，而次年童子遂殇于痘。后予读《汉书》《三国志》屡见辉光日新之语，知古读正如此。读《集解》，其训学则不固也，如童子说。见阳湖惲子居谕 乡党 ，说与童子无异。而犹疑 友 字于君臣或未安，及读《毛传》，言国君友其贤臣，读《吕览》，言敦洽雠麋恶足以骇人，言足以亡国而友之足于陈侯而无上，至于亡而友不衰，然后信童子所说雠无不根据精当。殆古经生之谪降，而昙花一现者也。予成童后，诵《过秦论》《古诗十九首》皆万过，渐有心得，感此说之实发于童子也，故次为传以传其略，不敢私为己有焉。嘉庆癸亥十月。
毕成之墓志
君讳贵生，字成之，一字孝伯，姓毕氏，仪征县学生员。其先歙人，祖怀图，举人，官湖南永兴县知县。考合不仕，君考娶于江都汪氏，既侍永兴君于汉阳，母氏遂依外家以抚君。君舅汪中以多闻能词赋名于时，甚器君，妻以次女。君舅常远游。母氏故通史家言，于两汉事尤熟，即自课君，君以是谙古，有舅风。君好用情，而致之或未当，既已，不肯下人，而相接常默默。君舅既没，益莫能善君者，境益困。求举，又屡黜于有司，所亲之訾毁遂迫也，君故多隐忧，昼夜佣书给衣食，尝日作正书二万字，而不得废酬酢，以是君益羸。余以壬戌夏客扬州，始识君。甲子复至，交尤善。自甲子迄今四年，余大半在扬州，所遇皆穷，旧友莫复顾者，独君拳拳甚，过从不间。君尝从余问诗法，而所作顾不相似，然君诗每年辄进，每进辄腴健，无近世闻人杂乱羞涩之态。丙寅秋，君以诗书见赏于两淮盐政。君既极困，或劝君当不时至，因有所请，然君卒未尝再谒也。今年二月，余赴常州视友人疾，君出门即无所之，常语母氏曰： 慎伯去，儿愈益无俚。 余返自常州，君以试事赴泰州，余复赴清江浦十余日，而君自泰州病春温归，余急过视君，君病状殊无所苦，各述近况不可休，亦不倦也。君忽把手语余曰： 吾此疾恐不起，即起，今年终不免。吾昔语足下以梦，前生为断头将军。吾前日归自泰州，阻风孔家涵，仿若登岸，见草中马卧极瘦，血濡颈旁，有语余曰： 彼昔同其主被难于此，今其主生人间已三十年，彼在此伺其主同去。 时闻而恶之，遂惊觉，则恐不得久相见也。 继视君则病势益减，以君寂寞甚，日三四过视之，又七八日，病忽剧，语不可辨，数日遂卒。既绝气，余抚尸哭之，复转睛视余，既手足坚冷经日，而腹温不散。余搴被摩其膺，尚格格作声，肤泽如生时，无所恶，则君之积慧信矣。君考以嘉庆戊午卒于汉阳，丧既归，厝地不吉，君尝属余改卜，不果。君既卒，思有以副君意，遂为卜兆于中雷塘之西南，将迁君考并瘗焉。君于学多所窥测，而嗜诗为甚，草稿纷纠，余删辑之为若干卷。昔李观与韩退之友善，所以称之备至。今观所传诗，稍清澈耳，而退之亟称之莫以为过者，则信乎其才难也。余颠沛较退之为甚，而文行无似，其言不足重君以取信于人，然观诗而传也，则君何疑焉。君卒以嘉庆十二年四月七日，年三十岁。子复曾，生六月而孤，貌敦实，当能伸君之志者。五月廿一日，泾包世臣。
清故拣选知县道光辛巳举人包君行状
曾祖焕章字尧文国子监生乡饮介宾
祖辑五字觐之县学生貤赠文林郎侯官县知县
父良棻字重侯道光登极恩诏赐级九品
安徽宁国府泾县震山乡十一都二图包村二甲侨江苏江宁府城北和会街包世荣年四十三状
君字季怀，姓包氏。包氏祖，汉大鸿胪曲阿咸，鸿胪与子郎中福，以《鲁诗》《论语》为明、和二帝师，宗始有望。于周、隋之际，则东海恺愉昆弟，并以《汉书》显。于唐则润州融与二子何佶以诗，任城文赅以书，著声开、宝间。于宋则合肥孝肃公尤知名。泾之包氏宗合肥，南宋乾道中，忠五教授于泾，因家焉，然曲阿润州，皆今丹徒，而丹徒族人顾宗合肥，云孝肃有曾孙三，长居泾，次居贵池，季居丹徒。在贵池者则云自震山转迁以泾为宗，吾宗谱则云教授为孝肃嫡长曾孙，然与宋史不符，不审教授于孝肃世次何别也。教授传十有七世，至明之季，处士悠芳，负贩于和州，岁暮将归，而闻邻妇哭甚哀，询知以负债故卖妻，遂罄资代偿，归告家人以生涯折阅而已。顺治中，有和州人自九华山进香，返过包村，言其父母遗命，必朝山为包布客报德。时处士君已病甚，拜于床前，乃前鬻妻者得留而生之子也。其事乃闻于人，处士再传而至乡宾君，孤贫以析薪为生，而事节母孝，友于兄，接人信义，以见重乡邑。本府长洲宋府君鎙表其门曰雍睦流芳。文林君为乡宾君长子，始业儒，有子五。其叔则九品君，于世臣为三世父，娶于翟，生四子，君为其季。君生始十月，而世母病殁，时予母育季妹有乳，文林君命并抚焉。稍长，从文林君寝处，五门食指，群从数十，无升斗之仰。年及童，率四出觅食。三世父贸易于江宁之南乡，为予考府学君集村童，世臣从而授馆焉。惟二世父县学君在家授读，侍文林君。文林君爱君甚，谓必成名，不令习异业，使就学县学君，然应门赴市无代者，或至往返十余里求质库。君故鲁，又不得专意几席，以故年过成童，中经尚未能成诵，然试笔为文，时有奇气矣。嗣予携君同游扬州，与为约曰： 吾年少，不幸盗虚声于斯世，奔走食力给俯仰，学无根柢，而词有枝叶，常用自惭。吾先世以经史立家法，中叶衰迟，吾弟性沈锐，能守寂寞，修复先业，其在兹乎。期以十载，勉之矣。 君对曰： 诗固先业也，请学诗。 君谓毛公恪遵雅训，义最优，简质难晓，故郑氏时出别义以辅之，非好学深思者莫能猝通。或又以私意附会，俚言破道，至于草木鸟兽之性质体用，诗人所由托兴也。又古人习于礼，故举时举地举器服，即以见得失，寓美刺。斯三者有一不明晰，则茫然不得其解。雷声瞽说，诗义几晦。 爰托始于嘉庆戊辰，以迄道光辛巳，十有四年，寒暑不辍，成训诂八卷，草木二卷，鸟兽一卷，虫鱼一卷，舆地一卷，名曰《学诗识小录》。述吉凶典礼器服乐章者又十卷，未有大名，共二十二卷，四十余万言。《识小录》十三卷中，唯舆地一卷，未经君自写定。述礼十卷，则初稿数欲焚弃而幸存故笥者，其贯穿驰骋，分散探纂，洽通而不抵忤，意逆而不穿凿，可以为明述之雅儒者也。然夸者则徒见为耳目之广，采掇之勤而已。君以治《诗》，故于载籍无不搜览，尤好荀卿、屈原、吕不韦、太史公书，班、陈、范三史，杜氏《通典》，司马氏《通鉴》，每岁必数过，流览《文选》及汉魏以来至近世诗文总集专集，深通文法，明于激射隐显繁简徐疾得失之故。凡予有所著述，必先示君，君指摘疵颣，予应时改正十四五。久久审之，则君之所言无不当者，盖善论文辞亦莫君若也。然自著诗文甚鲜，尝谓览近人纂作，率未见其精善，然自为之则手不称意，随俗操笔，徒增来者訾议耳。君性虽佚荡，然以廉隅自励。扬州四达之乡，士人争衒鬻以徼名利，君旅居于是且二十年，常闭户不通人事，遇绩学敦行之先进，则以弟子行自处，于闻人华士蔑如也。然善资友以自淑。甘泉薛传均子韵，仪征刘文淇孟瞻，旌德姚配中仲虞，族子慎言孟开，四人者皆务实不近名，博洽有文采，君子之徒也，与君志趣如一，讲贯至久，故论交为尤笃。君又嗜书，肆力率更，而笔势转换则兼大令北海，有蕴藉，然常以阑入中岳为歉。君所严事者，侍郎开化戴金溪先生，为其多闻而笃实，以清操先天下也。谓阳湖张琦翰风诗词逸宕，性毅直而与人可亲。谓吴沈钦韩文起强识雄文，而学明统类，诲人不倦，足以息骄吝，风惰废，皆执礼于师友之间。于古文，推阳湖惲敬子居为百年巨手，而谓仁和龚自珍定庵文情奥衍，富齿淹闻，造诣未可量。于制义，推卢龙蒋第次竹。于书，推怀宁邓石如顽伯，其次则诸城刘文清公。读高邮王念孙怀祖《广雅疏证》，叹其精识过休宁戴氏，唯凭臆为疵。谓宛平徐松星伯《汉书西域传补注》为绝伦，诸城怀宁君皆不及见。君之随计也，谓可见高邮面质疑义，而年逾八十，不能接后进矣，君深用为憾。君年十九，始应童子试，八试始遇督学长洲徐公颋，叹君文沉丽，为八府五州所无拔府学第一，然幕中士不能喻，争欲黜之，及拆封知为予弟，乃大服。徐公笑曰： 如此才固不愧为慎伯弟。 然岂复藉兄以名哉。应乡试五。道光纪年，侍郎萧山汤公金钊，编修新建熊君遇泰主试，无极刘君本夔为同考，以君《四书》义用古注不中程，而《五经》醇茂，五策擅场，遂擢以镇榜。丙戌报，罢南返。以七月初至扬州，闻世父于夏间患足，亟赴侍。九月初二，染时疾。初十日，语其室人曰： 吾不起矣。耄父幼子以累卿，吾女已许仲虞，葬后即归姚氏童养之，卿抚长子至六岁以属仲虞，抚次子至六岁以属孟瞻为吾教诲之，必得成立，卿尚不至茕老无依也。 其室人泣请留书为托，君曰： 孟瞻仲虞，与吾为道义交二十年，非歧视生死者。 是后遂不复有言，以道光六年九月十八日疾革。先是世父犹冀病势有瘳，及十五日夜，闻异香满室，如是三夕，竟不起，适戚党同里翟惟善楚珍自都返，抚尸垂涕，资其赙得以成殓。予闻讣奔哭，并从世父卜兆域于城东三十里玉屏山之麓，将以七年春归君之魄。配王氏会稽望族，习礼能安贫。子二，长士铎，甫三龄，次士铨。君卒八日而后晬。君好学如是而不禄，鲐背拊轊，黄口扶苴，礼堂之写定未闻，通邑之传人难必，生民至戚，备于身后，岂谓同产恩私，实有志吾道者所共悼痛，故缕述行业，以告君之执友，及当世巨儒，锡铭诔以慰泉壤，且使来学有所征信，则斯文之厚幸，匪惟衰宗子姓没齿不朽已也。道光六年冬十月八日，从父昆世臣抆泪谨状。
清故优贡生孙君墓志铭
道光癸巳十月二十日，福建举人陈金城见访，再拜致其师孙君之遗命，涕泣言曰： 呜呼！壬辰正月，吾师过扬州，得识先生，金城实侍，事如日昨。及抵都，则病嗽转成脚气。年始五十，精力故未衰。五月二十日，竟尔奄忽。吾师雄文不得于有司，砥行名止闾巷，著述数百卷未流布，而旅丧七千里外，斯亦学人之至戚也。病亟，命金城曰： 吾必不起，吾随举主入都，遂至于是，命也夫！然因举主识安吴包君，接其言论，读其书，当代能任斯文之重者也，而必乞埋石之文于包君，使吾名得附存于世者，则死不憾矣。 金城谨志之，兹以来春定举葬，奔赴襄事，用敢将吾师之末命。 又曰： 金城侍吾师讲论，口授注疏，未尝检本。金城有查核不得者，即告以某卷某页。论六书，检许氏本示弟子，举手即得其字，其精熟如此。然常言吾人治经，非以矜淹洽，为他日之当治人也。治人先自治，不能自治，徒治经何益？质吾师生平，可谓言行相顾者也。其居，父母丧，不饮酒食肉，不居内者六年。泉俗好斗讼，大姓为甚。孙氏族众万数，渐渍身教，竟为仁里。所学如此，所遇如彼，非先生无足与发潜曜，垂信来兹，而慰幽壤者，故敢以请。 呜呼！近世师弟相授受，一利禄之途矣，岂必待死生哉。升沈丰约有不忍言者，今陈君以会师葬故，犯霜雪，跋涉万里，而诵述行治本末尤详备有要，其所受于师可知也。余既感孙君自托之诚，又高陈君义，虽不任，不可以辞。
系曰：君讳经世，字济侯，别字惕斋，福建之惠安人。父至正邑庠生，通经，工为文，君学所自出也。道光庚寅，君应岁试，使者奇其文，询所学，博辨切至，遂举优行第一，贡入国子监。使者则今礼部侍郎浙江学政新城陈公用光也。侍郎好善用流辈，前自闽还都，舣舟咤余曰： 吾归装得一孙济侯，当敌笥河三百石矣。 余因以识君，君所著有《十三经正读》定本八十卷，《春秋例辨》八卷，《尔雅音疏》六卷，《孝经说》二卷，《夏小正说》一卷，《释文辨证》十四卷，《经传释词续编》八卷，《说文会通》十六卷，《韵学溯源》四卷，《诗韵订》二卷，《惕斋经说》六卷，《读经校语》四卷。其《通经略》一编，则纂集古今治术本于经术者，以明穷经致用之方，无虑数十卷，尚未成书。《四书集解》十二卷，《周易本义发明》十二卷，《小学辑记》《近思录附注》《性理辑义》三书无卷第，皆少作。《惕斋制义》四卷，则陈君集录家塾及课试者。妻某，邑某氏，子某，某职，女子子某适某，某职，葬某原，实某月某日。
铭曰：昌黎谓众万之生谁非天，胡喜厚其所可薄。然往古著书以自见后世者，大都其居穷守约者也，得毋人世之所谓薄与厚者，与天错耶，抑天之所以厚斯人者，不一途而各择其所专托耶？造物之意，谁则知之？呜呼孙君，又何悲矣！
与陈孝廉金城书
世臣白念庭足下：辱枉顾荒寓，是日张馆陶榇舟至扬，世臣往哭，丙夜方返。足下相候自辰达戌，洎得见。又闻尊师孙君不禄，增人凄惋。馆陶抱璞不剖，老死风尘，然雅儒名遍士林，循吏绩在舆诵。年政七十，孙君才以诸生，促寿旅次，所遇尤绌，是以虽倾盖交，而与馆陶之道义固结三四十年者，哀戚固不殊也。足下称孙君命，以没世之疾，相属孙君学业，真所谓不假良史之辞，即足下万里奔会师葬，世臣有生所未闻见。固由高谊绝俗，非孙君何以致此。此岂复鄙文所能轻重者。重辱贤师弟见许之深，不敢自藏固陋，殚思撰作，录于另纸。足下所述孙君世系行治著述甚备，别后绎思，仍有须面询者，次早走答，而舟已遄发，故并陈其所以。恭肃公远在赵、宋，若是孙氏始迁祖，则宜详其所自来，因何隶籍，若非始迁，不符书例。曾祖与祖，俱有隐德，未能切指事实，则近常谈，故书系止及一代，非故为褊也。妻与子女、女夫于例宜书，足下谈次未及，故阙字以备补填。至孙君著述，大都宗汉，则阐宋诸编，自系初地，故稍易其次第。夫污附固为陋习，而调和亦非真诠。孙君书故未见，然曾略闻绪论，即校子韵疏证数事，其深于汉学可知。由宋归汉，关造诣浅深，不必更加瞻顾，为调和之说也。《通经略》一书，最有裨于来学，天下未尝无有志之人，大都为师友所汩没，遂致稗贩经史，徒资弋获。人心世道，日付颓波，足下以高第弟子，所望必竟盛业。较复斋通解，尤足毗辅名教也。荣名无既，造物所以慰求志之勤。然韦布传文既罕，传而盛者则尤罕，良以枝叶单寒，难成荫实。近世闻人，唯侯魏身俱不达，然有大力者负之以趋，而体庞气苶，不足厌观者之意，甫及百年，声称已减，是其传否，正未可知。况世臣少本不殖，长更就芜，赁庑无五噫之谣，握管无雌伏之叹，白华自戒，利名路隔，而槐棘屏翰，望风摧排，以视侯魏，情事相反，而贤师弟以为必能信今传后，久而益光，恐论者不以为知言也。然世臣亦未敢自弃，每至临文，必慎所许，恒虑一字苟下，重诬后世。名山通邑，并听之造物而已。流水不惭，聊助一噱。阴寒累月，伏唯为道珍重千万。十一月十日，世臣谨白。
清故翰林院编修崇祀乡贤姚君墓碑
道光辛卯，安徽畺臣，列君与君犹子故刑部郎中之行谊，请祀乡贤，从人望也。次年冬，部臣勘覆，以为名实相副，得报可。时君之曾孙莹，宦游江苏，以君遗集《援鹑堂笔记》三十四卷，古文集五卷，诗集七卷，《乡贤录》一卷，饷世臣，而属文君之墓石。郎中君世所称惜抱先生，而君则《惜抱轩集》中所称学所自出之伯父姜坞先生也。忆世臣以嘉庆壬申谒惜抱先生于白门钟山书院，请为学之要，语及君者至再至三，嗣读《古文辞类纂》，中载君论说数十百事，披隙导窾，辨正舛误，莫不持之有故，则益欲求君书，数年不可得。兹得反覆之，乃知君博览强识，不主家法，唯以旁稽互证，求一心之是。为诗文必达其意，绝去依傍，自成体势。居恒不著书，而翻阅校勘，至老不辍。藏书数万卷，悉加朱墨，见有错谬羡脱，随手纠正，各纪录于简端。君既卒，书籍颇有散失。惜抱先生收手迹之仅存者藏之。及莹成立，乃举以相付。莹逐条编纂，其有前后持论差互者，悉仍其故。今所版行之笔记，胥是物也。然君集有《书史记六国表序后》曰： 世变异则治法随之，故汉以后，多踵秦法。司马氏援法后王之说，以学者不道秦事为耳食，盖深感世变，而诡词以寄痛。 则君盖深有获于古训者，非苟矜淹洽也，固将有以用之。乃觅举至年四十一，始通籍，居词馆数年，即膺察典，当外擢方面，遽引疾去。夫岂恝于世事哉。继读君《跋颜氏家训》曰： 交道缔结，常为祸福所倚伏。文人志士，于幕府权门，贵判迹于首途，避薰炙于始灼。 然则君之决退，其亦有所不得已于中者也。君既归里，无所用，则相与率乡人举义仓，条约甚设，迄今几百年，踵其法而扩之，以故邑屡饥而不害，是亦为政，君斯有所见端矣。读君之书，可为学者稽古法。迹君勇退无濡滞，可为学者涉世法。推君之任恤乡党，可为学者入居里族出拊闾阎法。则君之所以不朽，固不系墓石之有无，而称述先达流风余韵，以讽谕方来，斯固后死者所有责也。爰次其世家而系之曰：
君姓姚氏，讳范，字南青，姜坞其号也，世为安徽桐城人。曾祖讳文然，康熙中官刑部尚书，谥端恪，雍正中特旨赐专祠祀于其邑。祖讳士基，湖北罗田县知县，民思其政，祀之于名宦祠。父讳孔瑛，早世赠翰林院编修。君以康熙壬午八月十八日生，戊戌补县学生员，雍正乙卯选拔贡太学，举乾隆丙辰顺天乡试第二人，中式壬戌，会试第三人，成二甲进士，改庶吉士甲子充顺天乡试同考官，乙丑散馆授编修，充武英殿经史馆校刊官，兼三礼馆纂修官。丁内艰，服阕起原官，兼文献通考馆纂修官，庚午京察一等。既引见以病自免，解组后，教授南北阅二十有一年。辛卯正月初八日卒于家。君卒逾六十年，乡人追慕教思，吁请入祠，而传学之惜抱先生，实侍君入，一门四世，先后以政事文学享国家俎豆肸蚃之报。史氏所谓荣名，岂有既者耶。
清故文学汪君之碑
道光八年十二月十日，仪征县学生汪君穀卒。其同志友丹徒汪沅芷生、甘泉薛传均子韵、仪征刘文淇孟瞻、宝应刘宝楠楚桢、泾包慎言孟开、旌德姚配中仲虞、仪征王僧保西御、江都梅植之蕴生、丹徒柳兴宗宾叔、甘泉杨亮季子、仪征吴廷扬熙载、王翼凤勾生，既各为文辞以纪其学行，写其悲哀，又共琢石表其墓，而泾包世臣以丹书之曰：君质脆弱而性和易，居家蔼如也，接人退然如不及，唯力学则精锐强悍，进而不止，至不欲后古人。弱冠即鄙弃俗学，委心许、郑，集残缺以求会通，有龃龉不相入者，则旁稽博讨，钩深洞赜，常达旦不寐。又以擘经擘史，要领多在舆地，故记简质，后儒各为歧说，纷出无依据。唯近世之图精审，据以为本，比群籍而究事情，口指手画，必得显证而后已。尤嗜作书，约钟梁分法为真行，风发蹈厉，有不可控勒之势，而遒丽一应楷则，积劳致咯血。且病且学，盖君之没也，年止三十有五，而病已八载，然未尝旬日辍学也。君字小城，系出唐越国公，世居歙。明之季有国儒者，迁扬。五传至君考铮，始著籍仪征，举于乡，以知县就铨。初娶吴氏，生长子秿；继娶杨氏，生君及和秦程。君娶于母党，生一女而殁，君葬之西郊金匮山，君甚爱其女。孟瞻有子毓崧，岐秀善读书，君雅属意，孟瞻故知之。及君之亟也，告和求为其子妇。君闻而笑曰： 孟瞻厚我，怜我，而及我女耶。 君无主后，秿以其幼子寅寿后君，并卜明年□月□日以君丧合于夫人之窆。自予弟世荣季怀从洪沂州游于梅花讲院，因得与君及芷生诸君交善，其日相砥砺勖勉者，不为人，不速化，本本原原，不以得丧变所习。予尝以谓季怀所与游诸君，家居相距或数百千里，是盖江淮英淑之所发越，使得萃于一地，相辅以有成，夫岂事之适然者耶。然十数年间，诸君既皆困踬无善状，季怀顾不幸奄然物化，而君又为之续，生材实难，受材而不负其生为尤难，而夺之遽而且酷至于如是，天道其果可知也耶。然季怀身后，诸君检校遗书，至四十余万言，庶几雅密有条理。唯君造诣已深而著述未就，无以垂示来兹，尤可悼痛，是宜有铭，铭曰：呜呼小城，以子守身之谨，而不能厚其生；以子稽古之勤，而未逮乐所学之成。宜博辨雄文如诸君者，不胜哀慕，涕陨而心倾也。悲夫！
清故国子监生凌君墓表
江都有生于孤露，不假师资，自力学以成名者二人，曰拔贡生汪中容甫，国子生凌曙晓楼。予以嘉庆六年游扬州，则汪君前卒。及十年再至，乃识凌君。君生贫而居市，十岁就塾，年余读四子书未毕，即去塾作杂佣保，然停作辄默诵所已读书，苦不明诂解。邻之富人为子弟延经义师，君乘夜狙其轩外听讲论数月。其师觉之，乃闭外户不纳君。君愤甚，求得已离句之旧籍于市，私读之达旦，而日中佣作如故。年二十，乃弃旧业，集童子为塾师，稍稍近士人，然或僿陋不足当君意，故君学为世俗制举文无尺度，同人亦莫肯为言者。而童子尝从君游则书必熟作字正楷，以故信从众，脩脯入稍多，益市书。君有甥仪征优贡生刘文淇，少贫如君，君爱其颖悟，不忍弃之逐末，自课之，且教且学。刘君齿未壮，即以淹通经史，知名江淮间，而其学实自君出。君初识予，问所当治业，予曰： 治经必守家法，专治一家以立其基，则诸家可渐通。然心之为用，苦则机窒，乐则慧生。机窒者常不卒其业，凡读书不熟，则心以为苦，君自取熟者治之可也。 以君熟于《礼》，遂劝君治郑氏，又以古注义皆激射回互，非深通文法则苍黄不能得情事，因劝君先诵嘉隆经义三十首，每首以三百过为度。君既习之，得体势，乃出故编修武进张惠言所辑《四子书》《汉说》数十事，及予与庶常阳湖李兆洛增缀未就之稿，授君以为治经式。君既明古人文法隐显疾徐之故，益乐益愤。岁余，稽典礼，考故训，补其不备，为《四书典故核》六卷，以见知于故梅花山长沂州知府歙洪梧君。既治郑氏得要领，又从今宁国训导吴沈钦韩问疑义，益贯串精审。嗣闻今仪制武进刘逢禄论何氏《春秋》而好之。及入都，为云贵总督仪徵阮芸台校辑《经郛》，尽见魏晋来诸家《春秋》说，深念《春秋》之义，存于公羊，而公羊之学传自董子。董子《春秋繁露》原天以尊礼，援比以贯类，旨奥词赜，莫得其会通。乃博稽旁讨，承意仪志，梳其章，栉其句，为注十七卷。又别为《公羊礼疏》十一卷，《公羊礼说》一卷，《公羊问答》二卷。嗣阮公出镇，延君入粤课公子，君时方家居读《礼》，以丧服为人伦大经，后儒舛议是非颇谬，作《礼论》百篇，引伸郑义。洎至粤，与阮公商榷，删合为三十九篇，为一卷。凡君所著书三十八卷，五十余万言，皆有显证，远雷同附会之陋，足为来学先路。君娶同邑范，无出，别宅严，举子镛，而范寻殁。君继患风痺，养疴于董子祠之南偏道院，遂以道光九年五月廿六日卒于寓庐，年五十有五。镛虽始龀，哀慕如成人。刘君卜以是年八月八日，祔君于双墩北原之祖墓，与范合封，又图所以不朽君者以属予。予谓汪君虽博览强记，而特工文辞，巨公推挽者多，晚以饶裕，然勤学亦稍杀减矣。君独尚朴学，南北奔走，皆以校书授读为事，未尝与斯世通羔雁，脩脯而外，未尝入可以无取之财。予每过从君，必危坐据案，左手翻卷册，右手持笔，客至前而不见，盖自缔交以来，廿余年如一日。君得于天者后汪君，而人力坚致，终始不渝，则殆于过之，是不可以不铭。铭曰：
凌氏之先，泰州著籍。儒历佥宪，明史称直。曾祖曰襄，武长千夫。祖鸾父骜，乃寄江都。君窭且鲁，好学根性。自知读书，不隐而正。古有都养，抑闻牧猪。十五年所，其精不逋。吁嗟凌君，远与为侪。名则既振，福乃不皆。抉经之心，以一何郑。排斥诐辞，章明先训。粤有庆允，泣抱遗书。修德必报，成此藐诸。
清故文学薛君之碑
道光九年八月二十日，甘泉薛君子韵殁于福建督学使者内阁学士新建陈用光汀州校士行署。先是陈公读子韵所著《说文答问疏证》之书而善之，以质太子少保闽浙总督金匮孙尔准。孙公故小学家也，叹为绝伦，议相与板行之，以嘉惠闽士。猝遘此变，陈公慎于殡之礼，留《疏证》六卷稿本，而遣使护丧归扬州，厚资其葬。仪征刘文淇孟瞻检遗箧，得旧读十三经本，集录其丹黄手勘之语约可廿卷，《闽游草》一卷，《文选古字通疏义》十二卷，草创未卒业。孟瞻与宝应刘宝楠楚桢、予族子孟开，约纂辑缮副以付其家。其家卜明年春祔于甘泉西郊十三里庙陶家冲祖墓。同人以子韵道赢时绌，不可不表也，以属予。予以谓子韵少工骈文，矞丽常冠侪辈，嗣与孟瞻及予弟季怀友善，因以次缔交于孟开仲虞五人者，相结为本原之学。季怀、孟瞻、孟开治《诗》，攻毛郑氏；仲虞治《易》，攻郑虞氏；子韵治小学，攻许氏，皆旁通群籍而据所业为本，砥砺以有成。近世昌许氏者推嘉定钱氏，金坛段氏。段氏徒众尤盛，唯子韵究其得失而右钱氏。钱、段皆予旧识，备闻二老面商榷之辞，知子韵于斯业甚审也。乾隆中，大兴朱氏首以许郑之学劝天下，一变揣摩尘腐之习，继声者务名高而不别真伪，则挦扯断烂之弊兴，于是求士者，反其道以为用，或揣摩尘腐之未能也，然遂衮衮跻清要，争言主持风会矣。四十年间风尚三变，故学者能有志于古百之一，志古而一再不当于有司辄自疑迁业，其能坚定不惑以汔有成者又百之一。予弱冠展侧江淮间，常自病盗虚声，无根柢，物色朴学，得阳湖黄乙生小仲，通郑氏《礼》，行不违其言；武进刘逢禄申受通何氏《春秋》虞氏《易》，虽情钟势曜，而读书如有嗜好；江都凌曙晓楼治何氏《春秋》郑氏《礼》，困学而不厌；同邑胡世琦玉樵墨守郑氏，有缀残补缺之勤；嘉定潘鸿诰望之能错综许郑以适大义；丹徒柳兴宗宾叔，治《诗》《礼》《史》《汉》，能依雅训以捍俗说；楚桢之上世，故崇汉学，能不坠其家法；仪征汪穀小城，覃精许郑，尤长于舆地；黟俞正燮理初通郑氏《礼》，杜氏《春秋》；乌程凌坤厚堂综汉义说《易》《礼》《春秋》数十万言，与理初并长推步算术；盖吴越英隽，略备于斯已。然必守许氏以推原贾马郑服诂训者，卒莫如子韵之善。荀子曰： 学不可以已，锲而不舍，金石可镂。 非必资性殊绝也。故曰古之学者为己，志乎古必违乎今，无望其速成，无诱于势利，乃蕲至乎古之人。然而太史读功令，至于废书而叹者，不亦深悼郁滞矣。迹诸君子所学，此其志岂利禄之路哉。要其稽古自得，皆足以有见于时，而成进士居馆职者，唯玉樵、申受。未几，玉樵竟出宰不获乎上；申受左迁祠部，至十三年不得调。理初望之季怀获一解，连踬春官，忧生之计更迫。余子则困诸生无所合。而自道光纪年以后，小仲嗒然物化，季怀小城相继奄忽。今年春夏之交，玉樵家食不禄，晓楼以养疴&amp;lt;兑欠&amp;gt;于道院，入秋而申受疫没京邸，子韵旅丧闽馆，右军所谓感兼伤痛，切心哀穷不已。又云当今人物眇然凋落可哀叹者，殆犹未至若斯之摧剥酸酷也，爰洒涕而系之曰：
君年卌一讳传均，旧隶溧水今邗滨。迁邗再传璋琏琇，琏次子柄君其胄。以柄后璋璋有孙，孙知好学祖颜温。母李早世继杨慈，妻何淑慎君宜之。维君失职以学显，吁嗟！中材何以勉。孝钊总角抱遗书，君子之泽自兹远。
皇敕授修职郎安徽宁国县学训导沈君行状
曾祖彬妣仲氏
祖载熙吴县学生妣钱氏
考培宗貤赠修职郎妣马氏貤封孺人
江苏吴县木渎镇沈钦韩年五十七状
君字文起，号小宛。其族望吴兴，分吴江，迁郡城，再迁木渎，为吴县人。至君六世。君深眉巨目，仰鼻而短脰，面麻黑，硕腹下垂，行步蹇连，语言涩呐。年逾三十，乃得以县学生员就嘉庆丁卯江宁布政使司试，领荐赴春官，又辄踬。丁丑大挑入二等，道光壬午选授安徽宁国县学训导。庚寅九月奉马孺人讳归里，次年十二月廿日卒于家。配同邑王氏，子三，箕衍不胜丧，后君一月以壬辰正月廿日殁。有孙懋官，次瓜衍、天衍，皆业儒。君质亚生知，而力同困学。幼侍貤赠君习为诗，稍长，自程诵读。家极贫，书值千钱，辄无力购致，假之藏书家，莫肯出全部，得数册持归，计日缴换。然必求要领，写为要删。淹通群经，尤长《礼》与《春秋》，擘研诸史，尤熟于志，旁及百家故记，官书野乘，古今专集、汇集、类钞、札记，究其条绪，悉归于统。既弱冠，念《汉书》至深至博，颜注既浅陋，复多盗窃。范氏后书虽简略而义存实录。章怀杂集众手，故有粹驳。刘氏注司马八志，文殊宏富，然颇无统贯，尤疏于地理。乃覃思廿年，远搜故籍，为《两汉书疏证》七十四卷，卷率稿书四十页，页率八九百言，共二百余万言，于以正谬补阙尽之矣。凡以植国之体，端由制度，汉氏虽近古，然离秦立法，为后世滥觞。君故上推姬周，下比有明，详哉乎其言之，损益悉陈，得失备见，使来学有所依据，以当后王取法者。既成，寓柬于余曰： 此书发蒙启覆，钩稽贯串，然亲见其成书，或加省览，曾莫能终一卷，覆瓿之叹，何待来兹。良玉不剖，必有泣血以相明者，非足下而谁。 盖君之自信，而遂以信余也。余与君皆业《荀子》，尝推论为国以礼之指，以为孔子悼时人勃乱废礼，当使天下婴毒祸无可既极，乃见意于《春秋》，以诰万世。君因谓左氏亲承圣训，博验宝书，依经立传，全付托之重而公、穀家攻之，欲显复晦，杜氏注出，虽得列学官，然多入以邪说，阴败礼教，其蠹左氏也，逾于明攻。余涉左氏浅，闻君言未深喻也，及君邮示《补注》十二卷，正杜氏之大失，其有略陋，并为补缀，别为《考异》十卷以辟百家淆乱，则信乎从讼左规杜之后，而加详审者也。君又以裴氏注《三国志》意在补其褫脱，光耀沈落，而郡县镇戍之仅见一时，名物训诂之不类后世者皆阙，故为《补训诂》八卷，《释地理》八卷。又以地理之学，古书唯存郦氏《水经注》，近人戴东原校定其倒置羡脱，赵诚夫为之刊误，其书乃渐可读，而戴氏短在凭臆，赵氏蔽于轻信，至如古书之有足互证，与近今志乘之目验可据者，二家又皆搜讨未逮也，故为《水经注疏证》四十卷，然后郡县之废置沿革，山川之高深变迁，流合派分，昔通今塞，皆如提挈在手，指掌可谈。又以一代巨公诗文，非晓然其朝章事实，则不能得作者用心之所至。韩退之、王介甫两集，于唐宋各立其极，而宋人注韩集，空疏臆测，宋人注王集，止及其诗，虽云赡博，其于人物制度阙略尚多，故补注韩集及王诗，而别创《王氏文集注》共四十四卷。又注《范石湖集》以著南宋之事，然后唐宋五六百年之巨制短章，义皆可通。君深造真积，乐逢其原。陈祥道《礼书》、王施查《三家苏诗注》、王昶《金石萃编》，疵谬触目，随手纠正，各成卷帙。凡君著述无虑四五百万言，皆出稽古心得，求是于实，无一语任意矜眩，挂误来学者。虽云注释，实可单行。唯未习算术，常自引以为憾。君手缮古书至夥，唯所节录《太平御览》《云笈七签》《法苑珠林》共若干卷，校原书十存二三，而菁华悉萃。手稿尚存。其《幼学堂诗集》十七卷，文集八卷已版行。君诗始则导源魏晋，晚乃颓然自放，然而属词比事，必有所处。嗜为俳文，才多而不受其患。深究三史行文离合之故，以故气骨鶱举，脉络微至，其声窅然而沉，其色黝然而幽，为自来骈俪家所未有。后更为散文，健入震出，尽破唐宋壁垒而自合矩矱，一可为后世法。君性至和易，不以所业骄人，有问者必就其端绪，原始要终，反覆推寻使皆洞澈。唯少小颇事口腹，游处有不暇择者，渐来久要之责。又遇仆隶过谿刻，相与造蜚语，肆谤讪。尝一至秦中，游装稍润，有华服数事，交游复共掎摭之，虽非大失，唯余亦不能为君曲讳也。余生平言学推君，论文则晋卿。庚寅夏，自删定旧作为三十卷，初写出而晋卿物化，今年秋携稿本访君于木渎，入门则君奄在殡宫矣。呜呼，哀哉！原夫居下以思往，其言有文，始于《诗》，盛于《春秋》，秦汉作者，递相祖述，幸得垂谕方来，莫不珍同鸿宝，功力赢绌，殆难强名。李唐以还，著述滋广，衡其得失，乃有可言。杜氏撰集《通典》，蔚为政书之首，然前承刘秩，后录国故，搜讨尚易。宋世不刊之书，唯涑水《资治通鉴》，然亦借助群材，非一人心力所及。章氏《考索》，马氏《通考》，则俱以独力成大业，然依类探纂，事有循持，而舛误亦复时见。近世学者，首推亭林顾氏，迹其成书，《郡国利病》《乇京记》，不过捃拾之勤。《肇域志》虽未见，要亦其类也。《唐韵正》五书，功同镌金，而学止一孔。唯《日知录》闳深简切，足副其守先待后之志，而间出么小考证，仍不免帖括末技。顾宛溪胡朏明齐次风覃精水地，优义居多，顾复初穷究《春秋》，分合著绩，专家成名，于斯为盛。与君并世，则钱哓徵实能穷探群籍，刊落疏通，大都精当，然片词碎义，其细已甚。君博闻兼综，同符顾、钱，以言识大，虽略后亭林，而精则过之。又文采鸿曜，非二君自完边幅者比。学问之道，务多则庞杂无纪，而非所以语于吾沈君也。君名故藉甚，而萋菲尤盛。余薄植无可指数，困踬更甚于君，疏附御侮，非其任矣。窃述所知为状，写付瓜衍、天衍。录副二本，一以告君，一编君集之末，使君学大昌之后，知君所谓真知之者，唯包慎伯之言之非妄叹也。道光十有二年，岁在壬辰冬十一月十三日，安吴包世臣谨状。
翟秀才传
秀才讳翚，字仪仲，姓翟氏，吾泾之水东人也。本沔阳张氏，远祖有为汉王大将者。汉灭，其子自鄱阳避难至水东，依翟氏以居，冒其姓，支裔繁衍，而真翟氏顾衰弱，今别为老翟家云。秀才貌癯而善病，沉思寡言，慎交游，与先子特善。乾隆丙午，先子始肆力为诗，戊申冬，先子与秀才同为吴氏客，出诗百余首属秀才点定，秀才叹绝，亦录其五七言尤善者十余首以质先子，始相引为道义交。己酉，世臣侍先子至郡应科试，始得谒。壬子，先子病痔甚，挈世臣自白门归里，而秀才已以是年先期谢世，年四十一岁，无子。癸丑，世臣求药物于水东，因过秀才墓，作诗曰： 忽忽过荒墓，长怀翟秀才。神期乍谭笑，文采竟蒿莱。寒谷泉空咽，衰杨叶自摧。谁怜霜草宿，萧飒北风来。 世臣返，为先子言秀才墓荒凉状，并诵诗，先子嘘唏不自胜，久之，问曰： 儿诗大似仪仲，何以能此？ 不肖言： 自八九岁待几席，常课毕辄自读《文选》，嗣大人从戴氏假得《全唐诗》，不肖翻阅之常彻夜，心有所触，辄效为之，稿累五六百首，大人病不敢以请。 先子曰： 吾事诗晚，又苦腹俭不足称其意，儿能终吾业者，异日当以此致大名。 洎先子弃养，不肖负米蓬转，秀才自录诗稿竟遗失。近唯记其《病鹤》曰： 洒落凌霄翰，苍苔缓步行。穷愁但有骨，江海岂无情。露下寒生警，松阴影独鸣。寰笼伏絷尔，得意尚纵横。 《归燕》曰： 归燕归何处，高秋影渐稀。慕俦非尽室，舍旧独知几。翠幕凉风冷，银塘白露晞。存身深闭户，还复候时飞。 吾泾在唐有万巨者，太白赠诗云： 吾爱万夫子，解渴同琼树。何日一来游，相欢咏佳句。 是必工诗，然片字无存。唯许棠列于大历十子，《全唐诗》录其五律二章耳。阅宋及今千余年，未闻有知名士在人口耳者。先达侍御赵星阁先生，先子之业师也，嗜为诗，自刻其各体诗二千余首为《漱芳居诗钞》，亦以五律为最工，其浑厚过秀才，则居使之然，而完善精到殊不及，工力固不可诬也。胡玉樵世琦庶常亦嗜诗，前在都下，曾出其稿本各体千余首见示，夜郎自大，非求益者，才气固可造，而未就轨范，非秀才比也。然近人为诗者日益多，又未见有能及庶常者，才难之叹，岂唯吾乡。秀才故蓄一端砚，误碎于地，因仿毛颖为《端硁传》以自况，文多不能记，不审其族尚有传本否。世臣蹉跎，至年七十，日内自编前后论文之书，因补为此传，使访诗于吾泾者，知许君之有继声也。
