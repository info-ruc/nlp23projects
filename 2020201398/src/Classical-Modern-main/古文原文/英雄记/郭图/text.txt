谭、尚战於外门，谭军败奔北。郭图说谭曰： 今将军国小兵少，粮匮执弱，显甫之来，久则不敌。愚以为可呼曹公来击显甫。曹公必至，先攻邺，显甫还救。将军引兵而西，自邺以北皆可虏得。若显甫军破，其兵奔亡，又可敛取以拒曹公。曹公远侨而来，粮饷不继，必自逃去。比此之际，赵国以北皆我之有，亦足与曹公为对矣。不然，不谐。 谭始不纳，后遂从之。问图谁可使，图答辛佐治可。谭遂遣毗诣太祖。
