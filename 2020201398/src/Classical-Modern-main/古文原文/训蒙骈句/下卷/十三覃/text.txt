锄嫩笋，切香柑。阳奇阴偶，朝四暮三。冬冰铺冷沼，秋月浸寒潭。雁逐夕阳投塞北，鸿拖秋色下江南。海水将潮，花底黄蜂衙已罢；山云欲雨，阶前白蚁战方酣。听蜀鸟，养吴蚕。谢安高卧，王衍清谈。春暖群芳丽，秋清万象涵。庞德遗安来陇上，曹彬示病下江南。风起寒江，密雪乱堆渔父笠；月斜古路，闲云深护老僧庵。花侍女，草宜男。龙车凤辇，鹤驾鸾骖。风筛淇澳竹，霜熟洞庭柑。苑上王孙游未返，花前公子醉方酣。野店行人，霜高睡短鸡偏促；穷途过客，雪滑泥长马不堪。
