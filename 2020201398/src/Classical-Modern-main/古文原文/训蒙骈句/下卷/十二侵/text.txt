青萍剑，绿绮琴。书天木笔，刺水秧针。卞和三献玉，杨震四知金。墙内杏花红出色，门前桑柘绿成阴。元亮归来，新竹旧松多逸趣；子期去后，高山流水少知音。松郁郁，竹森森。孤峰绝壑，远水遥岑。桓伊三弄笛，虞舜五弦琴。淑气渐催莺出谷，夕阳忙促鸟投林。武将承恩，面带霜威辞凤阙；使臣奉诏，口传天语到鸡林。回俗驾，涤尘襟。鱼穿荷影，雉伏桑阴。月寒花溅泪，风冽鸟惊心。泳絮才姬挥妙笔，寄衣戍妇捣寒砧。雍伯成婿，一函尽献圆中壁；秋胡戏妇，两袖轻携桑下金。
