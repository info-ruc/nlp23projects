风料峭，雨廉纤。夜愁种种，春思厌厌。水痕霜后没，山色雨中添。姑去尽留云母粉，客来只醉水晶盐。月转书楼，莲漏数声催晓箭；风生绣阁，檀香一缕透香帘。蜗篆壁，雀驯檐。一端绵绮，三尺素缣。骄阳红烁石，密雪白堆盐。清霜冷透鸳鸯瓦，落月斜穿翡翠帘。舞剑孙娘，佩声袅袅知腰软；辨琴蔡女，弦韵悠悠觉指纤。摇画扇，卷珠帘。九重蜡炬，万轴牙签。落花狂蝶绕，飞絮游蜂黏。看经老子头斜秃，刺绣佳人指露肩。秋老风寒，乱飘红叶落山路；夜深雪急，故伴绿梅穿户檐。
