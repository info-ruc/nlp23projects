汉令史班固汉孝廉郦炎汉上计赵壹
孟坚才流，而老於掌故。观其《咏史》，有感叹之词。文胜讬咏灵芝，寄怀不浅。元叔散愤兰蕙，指斥囊钱。苦言切句，良亦勤矣。斯人也，而有斯困，悲夫！
魏武帝魏明帝
曹公古直，甚有悲凉之句。叡不如丕，亦称三祖。
魏白马王彪魏文学徐幹
白马与陈思答赠，伟长与公幹往复，虽曰以莛扣钟，亦能闲雅矣。
魏仓曹属阮瑀晋顿邱太守欧阳建晋文学应璩晋中书令嵇含
晋河南太守阮侃晋侍中嵇绍晋黄门枣据
元瑜、坚石七君诗，并平典，不失古体。大检似，而二嵇微优矣。
晋中书张载晋司隶傅玄晋太仆傅咸晋侍中缪袭晋散骑常侍夏侯湛
孟阳诗，乃远惭厥弟，而近超两傅。长虞父子，繁富可嘉。孝冲虽曰后进，见重安仁。熙伯《挽歌》，唯以造哀尔。
晋骠骑王济晋征南将军杜预晋廷尉孙绰晋徵士许询
永嘉以来，清虚在俗。王武子辈诗，贵道家之言。爰洎江表，玄风尚备。真长、仲祖、桓、庾诸公犹相袭。世称孙、许，弥善恬淡之词。
晋徵士戴逵晋东阳太守殷仲文
安道诗虽嫩弱，有清上之句，裁长补短，袁彦伯之亚乎？逵子飆，亦有一时之誉。晋、宋之际，殆无诗乎！义熙中，以谢益寿、殷仲文为华绮之冠，殷不竞矣。
宋尚书令傅亮
季友文，余常忽而不察。今沈特进撰诗，载其数首，亦复平美。
宋记室何长瑜羊曜璠宋詹事范晔
才难，信矣！以康乐与羊、何若此，而囗二人之辞，殆不足奇。乃不称其才，亦为鲜举矣。
宋孝武帝宋南平王铄宋建平王宏
孝武诗，雕文织彩，过为精密，为二藩希慕，见称轻巧矣。
宋光禄谢庄
希逸诗气候清雅，不逮於范、袁。然兴属閒长，良无鄙促也。
宋御史苏宝生宋中书令史陵修之宋典祠令任昙绪宋越骑戴兴
苏、陵、任、戴，并著篇章，亦为缙绅之所嗟咏。人非文才是愈，甚可嘉焉。
宋监典事区惠恭
惠恭本胡人，为颜师伯幹。颜为诗笔，辄偷定之。后造《独乐赋》，语侵给主，被斥。及大将军修北第，差充作长。时谢惠连兼记室参军，惠恭时往共安陵嘲调。末作《双枕诗》以示谢。谢曰： 君诚能，恐人未重。且可以为谢法曹。 遗大将军。见之赏叹，以锦二端赐谢。谢辞曰： 此诗，公作长所制，请以锦赐之。 
齐惠休上人齐道猷上人齐释宝月
惠休淫靡，情过其才。世遂匹之鲍照，恐商、周矣。羊曜璠云： 是颜公忌照之文，故立休、鲍之论。 康、帛二胡，亦有清句。《行路难》是东阳柴廓所造。宝月尝憩其家，会廓亡，因窃而有之。廓子赍手本出都，欲讼此事，乃厚赂止之。
齐高帝齐征北将军张永齐太尉王文宪
齐高帝诗，词藻意深，无所云少。张景云虽谢文体，颇有古意。至如王师文宪，既经国图远，或忽是雕虫。
齐黄门谢超宗齐浔阳太守邱灵鞠齐给事中郎刘祥
齐司徒长史檀超齐正员郎锺宪齐诸暨令颜则齐秀才顾则心
檀、谢七君，并祖袭颜延，欣欣不倦，得士大夫之雅致乎！余从祖正员尝云： 大明、泰始中，鲍、休美文，殊已动俗，惟此诸人，傅颜陆体。用固执不如，颜诸暨最荷家声。 
齐参军毛伯成齐朝请吴迈远齐朝请许瑶之
伯成文不全佳，亦多惆怅。吴善於风人答赠。许长於短句咏物。汤休谓远云： 我诗可谓汝诗父。 以访谢光禄，云： 不然尔，汤可为庶兄。 
齐鲍令晖齐韩兰英
令晖歌诗，往往断绝清巧，拟古尤胜，唯百愿淫矣。照尝答孝武云： 臣妹才自亚於左芬，臣才不及太冲尔。 兰英绮密，甚有名篇。又善谈笑，齐武谓韩云： 借使二媛生於上叶，则玉阶之赋，纨素之辞，未讵多也。 
齐司徒长史张融齐詹事孔稚珪
思光纡缓诞放，纵有乖文体，然亦捷疾丰饶，差不局促。德璋生於封溪，而文为雕饰，青於蓝矣。
齐宁朔将军王融齐中庶子刘绘
元长、士章，并有盛才。词美英净，至於五言之作，几乎尺有所短。譬应变将略，非武侯所长，未足以贬卧龙。
齐仆射江祏
祏诗猗猗清润，弟祀明靡可怀。
齐记室王巾齐绥远太守卞彬齐端溪令卞铄
王巾、二卞诗，并爱奇崭绝。慕袁彦伯之风。虽不宏绰，而文体剿净，去平美远矣。
齐诸暨令袁嘏
嘏诗平平耳，多自谓能。尝语徐太尉云： 我诗有生气，须人捉著。不尔，便飞去。 
齐雍州刺史张欣泰梁中书郎范缜
欣泰、子真，并希古胜文，鄙薄俗制，赏心流亮，不失雅宗。
梁秀才陆厥
观厥文纬，具识丈夫之情状。自制未优，非言之失也。
梁常侍虞羲梁建阳令江洪
子阳诗奇句清拔，谢杋常嗟颂之。洪虽无多，亦能自迥出。
梁步兵鲍行卿梁晋陵令孙察
行卿少年，甚擅风谣之美。察最幽微，而感赏至到耳。
