汉上计秦嘉嘉妻徐淑
夫妻事既可伤，文亦凄怨。二汉为五言诗者，不过数家，而妇人居二。徐淑叙别之作，亚於《团扇》矣。
魏文帝
其源出於李陵，颇有仲宣之体。则所计百许篇，率皆鄙质如偶语。惟 西北有浮云 十馀首，殊美赡可玩，始见其工矣。不然，何以铨衡群彦，对扬厥弟者邪？
晋中散嵇康
颇似魏文。过为峻切，讦直露才，伤渊雅之致。然讬喻清远，良有鉴裁，亦未失高流矣。
晋司空张华
其源出於王粲。其体华艳，兴讬不奇，巧用文字，务为妍冶。虽名高曩代，而疏亮之士，犹恨其儿女情多，风云气少。谢康乐云： 张公虽复千篇，犹一体耳。 今置之中品疑弱，处之下科恨少，在季、孟之间耳。
魏尚书何晏晋冯翊守孙楚晋著作王赞晋司徒掾张翰晋中书令潘尼
平叔 鸿鹄 之篇，风规见矣。子荆 零雨 之外，正长朔风之后，虽有累札，良亦无闻。季鹰 黄华 之唱，正叔 绿蘩 之章，虽不具美，而文采高丽，并得虬龙片甲，凤凰一毛。事同驳圣，宜居中品。
魏侍中应璩
祖袭魏文，善为古语，指事殷勤，雅意深笃，得诗人激刺之旨。至於 济济今日所 ，华靡可讽味焉。
晋清河守陆云晋侍中石崇晋襄城太守曹摅晋朗陵公何劭
清河之方平原，殆如陈思之匹白马。於其哲昆，故称二陆。季伦、颜远，并有英篇。笃而论之，朗陵为最。
晋太尉刘琨晋中郎卢谌
其源出於王粲。善为凄戾之词，自有清拔之气。琨既体良才，又罹厄运，故善叙丧乱，多感恨之词。中郎仰之，微不逮者矣。
晋弘农太守郭璞
宪章潘岳，文体相辉，彪炳可玩。始变永嘉平淡之体，故称中兴第一。《翰林》以为诗首。但《游仙》之作，辞多慷慨，乖远玄宗。其云 奈何虎豹姿 ，又云 戢翼栖榛梗 。乃是坎壈咏怀，非列仙之趣也。
晋吏部郎袁宏
彦伯《咏史》，虽文体未遒，而鲜明劲健，去凡俗远矣。
晋处士郭泰机晋常侍顾恺之宋谢世基宋参军顾迈宋参军戴凯
泰机 寒女 之制，孤怨宜恨。长康能以二韵答四首之美。世基 横海 ，顾迈 鸿飞 。戴凯人实贫羸，而才章富健。观此五子，文虽不多，气调惊拔，吾许其进，则鲍照、江淹未足逮止。越居中品，佥曰宜哉。
宋徵士陶潜
其源出於应璩，又协左思风力。文体省净，殆无长语。笃意真古，辞兴婉惬。每观其文，想其人德。世叹其质直。至如 懽言醉春酒 、 日暮天无云 ，风华清靡，岂直为田家语邪！古今隐逸诗人之宗也。
宋光禄大夫颜延之
其源出於陆机。尚巧似。体裁绮密，情喻渊深，动无虚散，一句一字，皆致意焉。又喜用古事，弥见拘束，虽乖秀逸，是经纶文雅才。雅才减若人，则蹈於困踬矣。汤惠休曰： 谢诗如芙蓉出水，颜诗如错采镂金。 颜终身病之。
宋豫章太守谢瞻宋仆射谢混宋太尉袁淑宋徵君王微
宋征虏将军王僧达
其源出於张华。才力苦弱，故务其清浅，殊得风流媚趣。课其实录，则豫章仆射，宜分庭抗礼；徵君、太尉，可讬乘后车。征虏卓卓，殆欲度骅骝前。
宋法曹参军谢惠连
小谢才思富捷，恨其兰玉夙凋，故长辔未骋。《秋怀》、《捣衣》之作，虽复灵运锐思，亦何以加焉。又工为绮丽歌谣，风人第一。《谢氏家录》云： 康乐每对惠连，辄得佳语。后在永嘉西堂，思诗竟日不就。寤寐间忽见惠连，即成 池塘生春草 。故尝云： 此语有神助，非我语也。  
宋参军鲍照
其源出於二张，善制形状写物之词，得景阳之諔诡，含茂先之靡嫚。骨节强於谢混，驱迈疾於颜延。总四家而擅美，跨两代而孤出。嗟其才秀人微，故取湮当代。然贵尚巧似，不避危仄，颇伤清雅之调。故言险俗者，多以附照。
齐吏部谢杋
其源出於谢混，微伤细密，颇在不伦。一章之中，自有玉石，然奇章秀句，往往警遒，足使叔源失步，明远变色。善自发诗端，而末篇多踬，此意锐而才弱也，至为后进士子之所嗟慕。杋极与余论诗，感激顿挫过其文。
齐光禄江淹
文通诗体总杂，善於摹拟，筋力於王微，成就於谢杋。初，淹罢宣城郡，遂宿冶亭，梦一美丈夫，自称郭璞，谓淹曰： 我有笔在卿处多年矣，可以见还。 淹探怀中，得五色笔以授之。尔后为诗，不复成语，故世传江淹才尽。
梁卫将军范云梁中书郎邱迟
范诗清便宛转，如流风回雪。邱诗点缀映媚，似落花依草。故当浅於江淹，而秀於任昿。
梁太常任昿
彦昻少年为诗不工，故世称沈诗任笔，昿深恨之。晚节爱好既笃，文亦遒变。若铨事理，拓体渊雅，得国士之风，故擢居中品。但昿既博物，动辄用事，所以诗不得奇。少年士子，效其如此，弊矣。
梁左光禄沈约
观休文众制，五言最优。详其文体，察其馀论，固知宪章鲍明远也。所以不闲於经纶，而长於清怨。永明相王爱文，王元长等皆宗附之。约於时谢杋未遒，江淹才尽，范云名级故微，故约称独步。虽文不至其工丽，亦一时之选也。见重闾里，诵咏成音。嵘谓约所著既多，今翦除淫杂，收其精要，允为中品之第矣。故当词密於范，意浅於江也。
