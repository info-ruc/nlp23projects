弘光御极，群臣上言： 皇上龙飞应运，实惟总兵官。至高杰、黄得功、刘良佐、刘泽清早决大计，拥立圣躬，功在社稷，宜锡五等爵，剖符延世。 诏曰： 可。 封黄得功靖南伯，高杰兴平，良佐广昌，刘泽清东平：四镇由此起矣。
盖先是变时，杰持闯公爵来挟封，时议以我方不利，从之便，封杰实以此故。其封泽清，亦实以泽清攘臂言：先帝时以议封故。其封得功、良佐，则实以积战功故。得功骁勇殊绝，荡决无前，人以黄闯呼之。良佐勇亦差等。有花名马，常骑之，富者辟易，亦称花马刘也。江淮间无不畏惮此两人。然其为人皆不知书，贪财物，好妇女，为气使酒，无良将风。
杰，故闯（将）（原本作 腹 ，姑妄易之，待考）翻山鹞也。归降孙督，为军锋，复为闯败，挟众南奔。朝廷不能问，散处河干，为淮抚路振飞所扼。时马士英在风，入其贿，纵之渡。自杰得渡河，剽掠无虚日，江淮间骚然矣。泽清亦五营盗魁，亦以受抚援远，大衄逃归，朝廷置不问。后夤缘入故相周延儒幕，握兵江淮，横甚。以修郄，至拉杀科臣韩如愈，剐其心，朝廷亦不敢问。其在先帝时已如是。
四将既起竖牧盗贼，粗暴犷悍，其天性也。及得主定策盟，人人有门生天子心，□桀骜无等矣。督师史可法在行间发言，多所引指，杰，（怫）（原本作 拂， 今依文意改正）然曰：  旨，  旨， 何旨也！尔曾见皇极殿中有人走马耶？ 而得功一日伏受诏语，不当意。不待竟，即起，攘袂掀案，大詈曰： 去！速去！吾不知是何诏也！ 其跋扈至此。犹婴视朝士，日思所以谁何者，有所噬。奏上，辄云乞付军前正法。朝土以此畏恶之，而士英独喜，以为其威可为击援也。连附俯仰，犹恐失之。曰广则鳃鳃县官有天下日浅，实恃二三大臣正己肃物，使人知朝廷有人，务在肃宪典以重主权而已。以故抚接镇将（词）（原文作 将， 今依文意姑妄易之，待考）色乏温润，而事亦多乖反焉。
颁爵后，受地，有成议矣。杰瓜步州，得功真州步，良佐临淮，泽清淮阳；扬州，则属督师，居中调度杰垂涎杨烟花地，家焉。三镇起狺争，得功至治兵相纷拿，杀伤大当。督师请诏优解之，不听。上忧甚。召阁臣谕以镇臣争地，势难左右袒，不如探策便。监臣韩赞周曰： 不可！此衰世苟且法也。皇上中兴，作事宜法周宣王、汉光武。 上复问： 镇臣难驭，恩法两穷，为之奈何？ 曰广曰： 唐之末造，藩镇犹张，斐度有云： 岂朝廷威力能制死命哉？亦处置得宜，有以服其心尔！ 皇上亦惟是懋昭明德以临之；以迄于行政用人，无私是奉。明德惟威，有道不议，何忧乎镇将？ 上是之。会杰、得功以相持久，兵亦解。
先是得功首朝，见上虚己敛容，礼下之己甚。礼竣，上呼 先生起！ 朝罢，曰广语韩曰： 今朝廷未尊，上宜肃臣下以礼。得功，将官也，奈何起而 先生 之！昔者夷王下堂而朝见，惠帝下车而止拜，有识知其不振。彼武人何知焉，既悻悻有骄主色，上又（损）（原本作 捐 ，今依文意改正）威重以长其跋扈，真所谓臣主俱失者也！ 得功闻而之。
亡何，良佐至，称贺竣，叩头请死，盖犹知不入援先帝为有罪也。随即益兵。上曰： 兵不贵多；且难者饷耳。 良佐覆奏： 临淮士民击毁其兵，愤甚，矢必报，至齿击髯张矣！ 上曰： 兵民一体矣，卿毋{角奇}视焉。 良佐拂然气螽勃，语坌涌不休。上不应，而目阁臣者再。曰广乃呼斥之，曰： 刘良佐！毋多言！尔刺刺，而嚣嚣，何故？当朝廷待尔恩良厚，外议则藉藉。分封，弊政也，阁臣碌碌困人耳。良佐！尔辈簪缨五等，而令阁中待尔包羞乎！为出语尔侪辈；能贾勇杀贼，为先帝报仇也者，是即为皇上增重，为阁臣洗羞，吾且稽首纳拜，所甘心，其他不须多言！ 良佐唯唯退。
最后则泽清至；而所不至者杰也。泽清差知书，于四镇为独狡矣。犹喜事，关预朝政。升见即盛言： 东林奸党冤诬先皇帝久，近且图立潞王。上曰： 往事已矣！大宝，朕何心焉？潞叔其人贤，实可立！ 泽清又言： 祖宗天下，为白面书生坏尽；此曹宜束之高阁。俟臣杀贼后，取而拂拭用之，以听其受享，可也！今请罢制科勿设便。 上曰： 此无与卿事！今急者防河也！ 泽清亦唯唯退。弘图晚过曰广所，为言其狂悖如此。
越日，泽清亦过焉。曰广延之人曰： 闻昔得交敝门张天如，信有之矣？ 曰： 然！吾尝笑天如，门户，须吾将官守也。不意其党多利吾赇，且下石焉，吾是以叛！ 曰： 其中亦有清德乎？ 曰： 有之！ 曰： 然则贤者何罪？夫何门之不可守，而必一家为人情乎？吾闻公等频言击贼，要须手击耳。曩守济日，胡以牵率河臣，齐驱南渡，今旦夕发缇骑矣？朝廷宪典，固不文臣贷也！ 泽清面赤，发声曰： 时已无主矣！又为谁守耶？ 曰广曰： 曩金陵而骚动矣，今日半壁依然，朝署无改，固惟一人之庆，亦当日绸缪之不失措也。备盛筵而召嘉客，何患乎无人？ 泽清语塞，然心衔之，退即烦言矣。
泽清自其先朝杀科臣后，人为之寒心。至是入朝，益多侧目之。泽清心知，亦每微自解说。而士英则笑让之曰： 有此一杀，燥皮之甚，胡辞让为！ 闻者骇之。士英既夙与四镇比，及泽清得功等来，则益尽其私佞，谨奉之。乃大治具，出女乐侑觞，命其子侍酒，跪起如子侄礼。曰广闻谓士英： 信有此乎？ 士英知情得，久之，曰： 然！奈何！凡吾所为不惮降意者，处此辈为极难耳！此辈之脸，不可破也。破而缝，拙矣。吾今日实告情于吾子：微独四镇也，即其阃以内室人，亦为结姊姒行。宫袍玉带，时则馈之。 曰广曰： 昔者王威宁拜老卒于马前，胡梅林赏将官以爱妾，恩威不测。鼓之舞之，督臣事也。今吾子俨然具瞻矣，官各有体，亦惟大道之是务也。子其大居正以服之，积至诚以动之，用亦有憬于厥志；谁则无良？杨绾登而元勋戢，李勉列而朝廷尊，其谓此物夫！ 士英则大笑，以为迂阔而远于事情也。
亡何，四镇求玺书矣。先是封事起仓卒，诸将条上事宜，上许焉。一切诛戳署置盐课商税，以及正供之赋，俱得便宜从事，俨然藩镇矣。旧例：敕尾阁臣书名；曰广至是见之，持不可。会江北大司寇解学龙、词臣姚思孝、科臣李清等，亦集言：不改，深酿地方忧。曰广以语士英；曰： 此所谓许而不与也！史送之，令吾夺之，不能！ 曰广曰： 此事自关君门户，愿缔思之，无忽也！ 曰广具疏言： 五大在边，尾大不掉，非所以为久安计。乞下枢部驳正行。 弘图持示士英。士英悟，遂改如疏，而曰广疏亦寝不上。
一日，泽清疏至，为故相周延儒减赃也。曰广曰： 将官何乃与朝政！ （及）（灵皋按：此字恐系误刊）之，曰广意非有所靳，盖欲发自言路，既报可而后下之。而言路不知，以为阁中自避郜鼎嫌也，以故久商之，无一应；疏成复毁者数矣。士英索前疏特急，及得之，喜甚；即以属曰广，曰广曰： 固吾心也！先帝壬午之政，比于输台，实惟宜兴初出之功。是举也，以彰帷盖，不亦可乎？惜也言者镇将，人谓吾谄而恭，畏其威而奖之，制朝权也。抑有他疑焉，且徐图之。 士英亦废然止。
厥后泽清烦言有敕不发，有疏不票，新建之辣者，此也。镇将既恚曰广不得逞，而士英、阮大铖复挑之；于是合疏为恶语相攻，至云称兵，朝中大震骇。先是疏攻总宪刘宗周，宗周不疏辨，第应以揭。至是咸劝曰广姑隐忍之。曰广不听，具疏辨讦，语颇厉。曰广心知镇将有此，先时讼言：  归与归与， 志久决矣。闻镇将之狺也，行行且止。若辈真反耶，宁惟阁臣可逐，恐天下健者更自有人。如其不敢不臣也，吾又何患焉。夫跋扈无上，不可长也；既为朝廷心膂臣，若之何为将官撼也？而长之，吾必处此！ 闻者危之，门人以告。曰广曰： 吾义无可留，人岂谓吾真在此耶！先师之遇桓也，曰： 天生德于予，桓其如予何！ 未几，而微服过宋矣。乃所谓一龙一蛇也。向言，存阁体耳；吾亦从此逝矣。 可法闻广讼言，忧甚；从师中书与弘图，盛言镇锋恶，盍谨避之。弘阁为道曰广本指，可法乃书与曰广，称先见且得体云。
