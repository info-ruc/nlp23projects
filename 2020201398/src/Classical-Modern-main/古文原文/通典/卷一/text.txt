食货一
田制上（唐周秦汉后汉晋宋后魏）
穀者，人之司命也；地者，穀之所生也；人者，君之所治也。有其穀则国用备，辨其地则人食足，察其人则徭役均。知此三者，谓之治政。夫地载而不弃也，一著而不迁也，安固而不动，则莫不生殖。圣人因之设井邑，列比闾，使察黎民之数，赋役之制，昭然可见也。自秦孝公用商鞅计，乃隳经界，立阡陌。虽获一时之利，而兼并逾僣兴矣。降秦以后，阡陌既弊，又为隐覈，隐覈在乎权宜，权宜凭乎簿书。簿书既广，必藉众功，藉众功则政由群吏，政由群吏则人无所信矣。夫行不信之法，委政於众多之胥，欲纪人事之众寡，明地利之多少，虽申商督刑，挠首总算，亦不可得而详矣。不变斯道而求理者，未之有也。夫春秋之义，诸侯不得专封，大夫不得专地。若使豪人占田过制，富等公侯，是专封也；卖买由己，是专地也。欲无流冗，不亦难乎！
陶唐以前，法制简略，不可得而详也。及尧遭洪水，天下分绝，使禹平水土，别九州，（其分别疆理所在，具州郡篇。）冀州，厥土惟白壤，（无块曰壤。）厥田惟中中。（田第五。）兖州，厥土黑坟，（色黑而坟起。）厥田惟中下。（第六。）青州，厥土白坟，厥田惟上下。（第三。）徐州，厥土赤埴坟，（土黏曰埴。）厥田惟上中。（第二。）扬州，厥土惟涂泥，（地泉湿。）厥田惟下下。（第九。）荆州，厥土惟涂泥，厥田惟下中。（第八。）荆河豫州，厥土惟壤，下土坟垆，（高者壤，下者垆。垆，疏也。）厥田惟中上。（第四。）梁州，厥土青黎，（色青黑，沃壤也。）厥田惟下上。（第七。）雍州，厥土惟黄壤，厥田惟上上。（第一。）九州之地，定垦者九百一十万八千二十顷。虞夏殷三代凡千馀载，其间定垦，书册不存，无以详焉。
周文王在岐，（今扶风郡岐山县。）用平土之法，以为治人之道，地著为本，（地著谓安土。）故建司马法： 六尺为步，步百为亩，亩百为夫，夫三为屋，屋三为井，井十为通，通十为成，成十为终，终十为同，同方百里，同十为封，封十为畿，畿方千里。故丘有戎马一匹，牛三头，甸有戎马四匹，兵车一乘，牛十二头，甲士三人，步卒七十二人。一同百里，提封万井，戎马四百匹，车百乘，此卿大夫采地之大者，是谓百乘之家。一封三百六十六里，提封十万井，定出赋六万四千井，戎马四千匹，车千乘，此诸侯之大者，谓之千乘之国。天子之畿内，方千里，提封百万井，定出赋六十四万井，戎马四万匹，兵车万乘，戎卒七十二万人，故曰万乘之主。 小司徒之职， 乃均土地以稽其人民，而周知其数。上地家七人，可任也者家三人。中地家六人，可任也者二家五人。下地家五人，可任也者家二人。（郑玄曰： 均、平也。周犹遍也。一家男女七人以上，则授之以上地，所养者众也。男女五人以下，则授之以下地，所养者寡也。正以七人、六人、五人为率者，有夫有妇，然后为家，自二人以至于十为九等，七、六、五者为其中。可任，谓丁强任力役之事者，出老者一人，其馀男女强弱相半，其大数。 ）乃经土地，而井牧其田野。九夫为井，四井为邑，四邑为丘，四丘为甸，四甸为县，四县为都，以任地事而令贡赋，凡税敛之事。 （此谓造都鄙也。采地制井田，异於乡遂，重立国，小司徒为经之。立其五沟五涂之界，其制似井之字，因取名焉。谓隰皋之地，九夫为牧，二牧而当一井。今造都鄙，授民田，有不易，有一易，有再易，通率二而当一，是之谓井牧。昔夏少康在虞，思有田一成，有众一旅。一旅之众而田一成，则井牧之法，先古然矣。九夫为井者，方一里，九夫所治之田也。四井为邑，方二里；四邑为丘，方四里；四丘为甸，甸方八里；旁加一里，则方十里，为一成。积百井九百夫，其中六十四井五百七十六夫出田税，三十六井三百二十四夫治洫。四甸为县，方二十里，四县为都，方四十里；四都方八十里，旁加十里，乃得方百里，为一同也。积万井九万夫，其四千九十六井三万六千八百六十四夫出田税，二千三百四井二万七百三十六夫治洫，三千六百井三万二千四百夫治澮，井田之法，备於一同。今止於都者，采地食者，皆四之一。其制三等，百里之国凡四都，一都之田税入於王。五十里之国凡四县，一县之田税入於王。二十五里之国凡四甸，一甸之田税入於王。地事谓农牧衡虞也，贡谓九穀山泽之材也，赋谓出车徒给徭役也。）任土之法，以物地事，授地职，而待其政令。（任土者，任其力势所能生育，且以制贡赋也。物，物色之，以知其所宜之事而授农牧衡虞，使职之。）以廛里任国中之地，以场圃任园地，以宅田、士田、贾田任近郊之地，以官田、牛田、赏田、牧田任远郊之地，以公邑之田任甸地，以家邑之田任稍地，以小都之田任县地，以大都之田任疆地。（谓廛里者，若今云邑居里矣。廛，民居之区域也。里，居也。圃树果蓏之属，季秋於中为场。樊圃谓之园。宅田者，致仕之家所受之田也。士相见礼曰： 宅者在邦，则曰市井之臣；在野，则曰草茅之臣。 士读为仕，仕者亦受田，所谓圭田也。孟子曰： 自卿以下，必有圭田，圭田五十亩。 贾田，在市贾人其家所受田也。官田，庶人在官者其家所受田也。牛田，牧田，畜牧者之家所受田也。赏田者，赏赐之田。公邑谓六遂馀地，天子使大夫治之，自此以外皆然。家邑，大夫之采地；小都，卿之采地；大都，公之采地，王子弟所食邑也。疆五百里，王畿界也。皆言任者，地之形实不方平如图，受田邑者远近不得尽如制，其所生育职贡，取正於是耳。）民受田，上田夫百亩，中田夫二百亩，下田夫三百亩。岁耕种者为不易上田，休一岁者为一易中田，休二岁者为再易下田，三岁更耕之，自爰其处。（爰，於也。更谓三岁即改与别家佃，以均厚薄。）农民户人已受田，其家众男为馀夫，亦以口受田如比。（比，例也。必寐反。）士工商家受田，五口乃当农夫一人。（口二十亩。）此谓平土可以为法者也。若山林薮泽原陵淳卤之地，（淳，尽也，泽卤之田不生穀。）各以肥磽多少为差。（磽，磽确，谓瘠薄之田。）民年二十受田，六十归田。七十以上，上所养也；十岁以下，上所长也；十一以上，上所强也。（勉强劝之，令习事。）
孟子曰： 夫仁政必自经界始。经界不正，井地不均，穀禄不平，是故暴君污吏必慢其经界。经界既正，分田制禄可坐而定也。 
秦孝公任商鞅，鞅以三晋地狭人贫，（三晋，韩赵魏三卿，今河东道之地。）秦地广人寡，故草不尽垦，地利不尽出。於是诱三晋之人，利其田宅，复三代无知兵事，而务本於内，而使秦人应敌於外。故废井田，制阡陌，任其所耕，不限多少。（孝公十二年之制。）数年之间，国富兵强，天下无敌。
汉孝文时，民近战国，皆多背本趋末。贾谊说上曰： 古之治天下，至孅至悉，故其畜积足恃。今背本而趋末，游食者甚众，是天下之大残也。（本，农桑也。末，工商也。言人已弃农而务工商矣，其食米粟者又甚众也。残谓伤害。）汉之为汉，几四十年矣，（几，近也。）公私之积，犹可哀痛。（言年载已多，而无储积。）即不幸有方二三千里之旱，国胡以相恤？卒然边境有急，数十万之众，国胡以餽之？兵旱相乘，天下大屈。今驱人而归之农，皆著於本，使天下各食其力，末伎游食之民转而缘南亩，（言皆趋农作。）则畜积足而人乐其所矣。 帝感谊言，始开籍田，躬耕以劝百姓。
诏曰： 夫度田非益寡，而计民未加益，（度谓量计。）以口量地，其於古犹有馀，而食之甚不足者，其咎安在？无乃百姓之从事於末以害农者蕃，（蕃，多也。）为酒醪以靡穀者多，（靡，散也。靡读曰縻。）六畜之食焉者众与？细大之义，吾未能得其中。（竹仲反。）其与丞相列侯吏二千石博士议之，有可以佐百姓者，率意远思，无有所隐也。 
晁错复说上曰： 圣王在上而民不冻饥者，非能耕而食之，织而衣之，（食读曰嗣。）为开其资财之道也。故尧禹有九年之水，汤有七年之旱，而国亡捐瘠者，（捐，谓人饥相弃捐也。瘠，瘦病也。言无相弃捐而瘦病者。）以畜积多而备先具也。今海内为一，土地人民之众不避汤、禹，加以亡天灾数年之水旱，而畜积未及者，何也？地有遗利，民有馀力，生穀之土未尽垦，山泽之利未尽出也，游食之民未尽归农也。民贫则奸邪生，贫生於不足，不足生於不农，不农则不地著，不地著则离乡轻家。民如鸟兽，虽有高城深池，严法重刑，犹不能禁也。夫寒之於衣，不待轻暖；（苟御风霜，不求靡丽。）饥之於食，不待甘旨；（旨，美也。）饥寒至身，不顾廉耻。夫腹饥不得食，肤寒不得衣，虽慈父不能保其子，君安能以有其民哉！明主知其然也，故务民於农桑，薄赋敛，广畜积，以实仓廪，备水旱，故民可得而有也。是故明君贵五穀而贱金玉。今农夫五口之家，其服役者不下二人，（服，事也。）其能耕者不过百亩，百亩之收不过百石。春耕夏耘，秋获冬藏，伐薪樵，治官府，给徭役。春不得避风尘，夏不得避暑热，秋不得避阴雨，冬不得避寒冻，四时之间亡日休息。又私自送往迎来，吊死问疾，养孤长幼在其中。勤苦如此，尚复被水旱之灾，急政暴赋，赋敛不时，朝令而暮改。当具有者半价而卖，（本直千钱者，价得五百。）亡者取倍称之息，（取一偿二为倍称。称，举也。今俗所谓举钱。）於是有卖田宅、鬻子孙以偿责者矣。方今之务，莫若使民务农而已矣。欲民务农，在於贵粟；贵粟之道，在於使民以粟为赏罚。 帝从之。其后务敦农本，仓廪充实。
孝景元年，制曰： 閒者岁比不登，民多乏食，夭绝天年，朕甚痛之。郡国或磽陿，无所农桑系畜；或地饶广，荐草莽，（草稠曰荐，草深曰莽。）水泉利，而不得徙。其议民欲徙宽大地者，听之。 后元三年，诏曰： 农，天下之本也。黄金珠玉，饥不可食，寒不可衣，以为币用，不识其终始。閒岁或不登，意为末者众，农民寡也。其令郡国务劝农桑，益种树，可得衣食物。 
孝武外事四夷，内兴功利，役费并兴，而民去本。董仲舒说上曰： 春秋它穀不书，至於麦禾不成，则书之，以此见圣人於五穀最重麦与禾也。今关中俗不好种麦，是岁失春秋之所重，而损生民之具也。愿陛下幸诏大司农，使关中民益种宿麦，令毋后时。 （宿麦，谓苗经冬。）仲舒又说上曰： 秦用商鞅之法，改帝王之制，除井田，民得卖买，富者田连阡陌，贫者无立锥之地。汉兴，循而未改。古井田法虽难卒（音猝）行，宜少近古，限民名田，以赡不足，（名田，占田也。各为立限，不使富者过制，则贫弱之家可足也。）塞并兼之路，然后可善治也。 竟不能用。
元狩三年，遣谒者劝有水灾郡种宿麦，举吏人能假贷贫人者以名闻。及末年，帝悔征伐之事，乃封丞相田千秋为富民侯。下诏曰： 方今之务，在於力农。 以赵过为搜粟都尉。过能为代田，一亩三甽，（甽，垄也，音工犬反，字或作畎。）岁代处，故曰代田，（代，易也。）古法也。后稷始甽田，以二耜为耦，（并两耜而耕。）广尺深尺曰甽，长终亩。一亩三甽，一夫三百甽，而播种於甽中。（播，布也。种谓穀子。）苗生叶以上，稍耨陇草，（耨，鉏也。）因隤其土以附苗根。（隤谓下之。音颓。）故其诗曰： 或芸或籽，黍稷儗儗。 （音拟。小雅甫田之诗。儗儗，盛貌。籽音子。）芸，除草也。籽，附根也。言苗稍壮，每耨辄附根，比（必寐反）盛暑，陇尽而根深，能风与旱，（能读曰耐。）故儗々而盛也。其耕耘下种田器，皆有便巧。率十二夫为田一井一屋，故亩五顷，（九夫为井，三夫为屋。夫百亩，於古为十二顷。古百步为亩，汉时二百四十步为亩，古千二百亩，则得今五顷也。）用耦犁，二牛三人，一岁之收常过缦田亩一斛以上，（缦田，谓不甽者。音莫幹反。）善者倍之。（善为甽者，又过缦田二斛以上。）过使教田太常、三辅，（太常主诸陵，有民，故亦课田种。）大农置工巧奴与从事，为作田器。二千石遣令长、三老、力田及里父老善田者受田器，学耕种养苗状。（为法意状。）民或苦少牛，无以趋泽，（趋读曰趣，及也。泽，雨之润泽。）故平都令光教过以人輓（音晚）犁。（輓，引也。史失光姓。）过奏光以为丞，教民相与庸輓犁。（庸，功也，言换功共作也。义与佣赁同。）率多人者田日三十亩，少者十三亩，以故田多垦辟。过试以离宫卒田其宫壖（而缘反）地，（离宫，别处之宫，非天子所常居也。壖，馀也。宫壖地，谓外垣之内，内垣之外也。诸缘河壖地，庙垣壖地，其义皆同。守离宫卒，闲而无事，因令於壖地为田。）课得穀皆多其旁田亩一斛以上。令命家田三辅公田。（令，使也。命者，教也。令离宫卒教其家田公田也。）又教边郡及居延城。（居延，张掖县也。时有甲卒也。）是后边城、河东、弘农、三辅、太常民皆便代田，用力少而得穀多。至孝昭时，流民稍还，田野垦辟，颇有畜积。
孝宣地节三年，诏曰： 郡国宫馆，勿复修治。流民还归者，假公田，贷种食。 （种，五穀种。）
孝元初元元年，以三辅、太常、郡国公田及苑可省者振业贫民，江海陂湖园池属少府者以假贫民，勿租赋。建昭五年，诏曰： 方春农桑兴，百姓戮力自尽之时也。故是月劳农劝桑，无使后时。今不良之吏，覆按小罪，徵召证按，兴不急之事，以妨百姓，使失一时之作，亡终岁之功，公卿其明察申敕之。 
孝成帝之时，张禹占郑白之渠四百馀顷，他人兼并者类此，而人弥困。阳朔四年正月，诏曰： 夫洪范八政，以食为首，斯诚家给刑错之本也。先帝劭农，薄其租税，宠其强力，令与孝弟同科。閒者，民弥惰怠，乡本者少，趋末者众，将何以矫之？方东作时，其令二千石勉劝农桑，出入阡陌，致劳来之。书不云乎， 服田力啬，乃亦有秋 。其勖之哉！ 
孝哀即位，师丹辅政，建言： 古之圣王莫不设井田，然后治乃可平。孝文皇帝承亡周乱秦兵革之后，天下空虚，故务劝农桑，帅以节俭，民始充实，未有并兼之害，故不为民田及奴婢为限。今累世承平，豪富吏民訾数钜万，而贫弱逾困。盖君子为政，贵因循而重改作，所以有改者，将以救急也。亦未可详，宜略为限。 天子下其议。丞相孔光、大司空何武奏请： 诸侯王、列侯皆得名田国中。列侯在长安，公主名田县道，及关内侯、吏民名田皆毋过三十顷。诸侯王奴婢二百人，列侯、公主百人，关内侯、吏民三十人。期尽三年，犯者没入官。 时田宅奴婢贾为减贱，丁、傅用事，董贤隆贵，皆不便也。诏书且须后，（须，待也。）遂寝不行。孝平元始元年，置大司农部丞十三人，人部一州，劝农桑。二年，定垦田八百二十七万五百三十顷。盖纪汉盛时之数。（据元始二年户一千二百二十三万三千，每户合得田六十七亩百四十六步有奇。）
王莽篡位，下令曰： 古者设井田，则国给人富而颂声作。此唐虞之道，三代所遵行也。秦为无道，坏圣制，废井田，是以兼并起，贪鄙生，强者规田以千数，弱者曾无立锥之居。 於是 更名天下田曰 王田 ，奴婢曰 私属 ，皆不得买卖。其男口不盈八而田过一井者，分馀田与九族邻里乡党。故无田今当受田者，如制度。敢有非井田圣制、无法惑众者，投诸四裔 。於是农商失业，食货俱废，百姓涕泣於市道。坐卖买田宅奴婢，自诸侯卿大夫至於庶人，抵罪者不可胜数。经二年馀，中郎区博谏曰： 井田虽圣王法，其废已久。周道既衰，而人不从。秦顺人心，改之可以获大利，故灭庐井而置阡陌，遂王诸夏，讫今海内未厌其弊。今欲违人心，追复千载绝迹，虽尧舜复生，而无百年之渐，不能行也。 莽知人愁，乃以许卖。其后百姓日以凋弊。
后汉之初，百姓虚耗，率土遗黎，十才一二。光武建武十五年，诏下州郡检覆垦田顷亩及户口年纪。河南尹张伋及诸郡守十馀人，坐度田不实下狱死。顺帝建康元年，定垦田六百八十九万六千二百七十一顷五十六亩九十四步。（据建康元年户九百九十四万六千九百九十，每户合得田七十亩有奇。）
荀悦论曰： 昔文帝十三年六月，诏除人田租。且古者十一而税，以为天下之中正。今汉人田，或百一而税，可谓鲜矣。然豪富强人占田逾多，其赋太半，官收百一之税，而人输豪强太半之赋。官家之惠，优於三代，豪强之暴，酷於亡秦，是以惠不下通，而威福分於豪人也。今不正其本，而务除租税，適足以资富强也。孝武皇帝时董仲舒尝言，宜限人占田。至哀帝时，乃限人占田不得过三十顷，虽有其制，卒难施行。然三十顷又不平矣，且夫井田之制，不宜於人众之时，田广人寡，苟为可也。然欲废之於寡，立之於众，土地布列在豪强，卒而革之，并有怨心，则生纷乱，制度难行。由是观之，若高祖初定天下，光武中兴之后，人众稀少，立之易矣。既未悉备井田之法，宜以口数占田为之立限。人得耕种，不得卖买，以赡贫弱，以防兼并，且为制度张本，不亦宜乎！虽古今异制，损益随时，然纪纲大略，其致一也。 
崔寔政论曰： 昔圣人分口耕耦地，各相副適，使人饥饱不变，劳逸齐均。富者不足僣差，贫者无所企慕。始暴秦隳坏法度，制人之财，既无纲纪，而乃尊奖并兼之人。乌氏以牧竖致财，宠比诸侯；寡妇清以攻丹殖业，礼以国宾。於是巧猾之萌，遂肆其意。上家累巨亿之赀，斥地侔封君之土，行苞苴以乱执政，养剑客以威黔首。专杀不辜，号无市死之子。生死之奉，多拟人主。故下户踦岖，无所跱足，乃父子低首，奴事富人，躬帅妻孥，为之服役。故富者席馀而日炽，贫者蹑短而岁踧，历代为虏，犹不赡於衣食，生有终身之勤，死有暴骨之忧，岁小不登，流离沟壑，嫁妻卖子。其所以伤心腐藏、失生人之乐者，盖不可胜陈。故古有移人通财，以赡蒸黎。今青、徐、兖、冀，（后汉青州，今北海、济南、淄川、东莱、东牟、高密、平原等郡地。徐州，今东海、琅邪、彭城、临淮、广陵等郡地。兖州，今陈留、灵昌、濮阳、东平、济阳、济阴、鲁等郡地。冀州，今魏郡、邺郡、钜鹿、清河、常山、赵郡、博陵、信都、景城等郡地。）人稠土狭，不足相供。而三辅左右及凉、幽州，内附近郡，（凉州，今安定、彭原之北、天水、陇西并其地。幽州，今上谷、范阳之北，东至辽东并其地。）皆土旷人稀，厥田宜稼，悉不垦发。小人之情，安土重迁，宁就饥馁，无適乐土之虑。故人之为言瞑也，谓瞑瞑无所知。犹群羊聚畜，须主者牧养处置，置之茂草，则肥泽繁息，置之磽卤，则零丁耗减。是以景帝六年，下诏郡国，令人得去磽狭，就宽肥。至武帝，遂徙关东贫人於陇西、北地、西河、上郡、会稽，（陇西，今陇西、天水、金城、会宁、安乡等郡地。北地，今安定、彭原、安化、平原、灵武、五原等郡地。西河，今银川、新秦、西河、昌化等郡地。上郡，今延安、咸宁、洛交、中部等郡地。会稽，今浙江东晋陵郡以东，直至信安、永嘉郡地。）凡七十二万五千口。后加徙猾吏於关内。今宜复遵故事，徙贫人不能自业者於宽地，此亦开草辟土，振人之术也。 
仲长统昌言曰： 远州县界至数千，而诸夏有十亩共桑之迫。远州有旷野不发之田，代俗安土有死无去。君长不使，谁能自往缘边之地。亦可因罪徙人，便以守御。 
晋武帝泰始八年，司徒石苞奏： 州郡农桑未有殿最之制，宜增掾属令史，有所循行。 帝从之。苞既明劝课，百姓安之。平吴之后，有司奏： 王公以国为家，京城不宜复有田宅。今未暇作诸国邸，当使城中有往来之处，近郊有刍稿之田。今可限之，国王公侯，京城得有宅一处。近郊田，大国十五顷，次国十顷，小国七顷。城内无宅城外有者，皆听留之。 男子一人占田七十亩，女子三十亩。其丁男课田五十亩，丁女二十亩，次丁男半之，女则不课。其官第一品五十顷，每品减五顷以为差，第九品十顷。而又各以品之高卑荫其亲属，多者及九族，少者三代。宗室、国宾、先贤之后士人子孙亦如之。而又得荫人以为衣食客及佃客，量其官品以为差降。（自西晋则有荫客之制，至东晋其数更加，具赋税上篇。）
宋孝武帝大明初，羊希为尚书左丞。时扬州刺史西阳王子尚上言： 山湖之禁，虽有旧科，人俗相因，替而不奉，熂（许气反）山封水，保为家利。自顷以来，颓弛日甚。富强者兼岭而占，贫弱者薪苏无讬。至渔采之地，亦又如兹。斯实害理之深弊。请损益旧条，更申恒制。 有司检壬辰诏书： 擅占山泽，强盗律论，赃一丈以上皆弃市。 希以 壬辰之制，其禁严刻，事既难遵，理与时弛。而占山封水，渐染复滋，更相因仍，便成先业，一朝顿去，易致怨嗟。今更刊革，立制五条。凡是山泽，先恒熂（朸居反。）种养竹木杂果为林仍，及陂湖江海鱼梁鮆（七由反，即移反。）场恒加工修作者，听不追夺。官品第一、第二品，听占山三顷。第三、第四品，二顷五十亩。第五、第六品，二顷。第七、第八品，一顷五十亩。第九品及百姓，一顷。皆依定格，条上赀簿。若先已占山，不得更占。先占阙少，依限占足。若非前条旧业，一不得禁。有犯者，水土一尺以上，并计赃，依常盗律论。除晋咸康二年壬辰之科 。从之。
时山阴县人多田少，孔灵符表请徙无赀之家於馀姚、鄮、（莫侯反）鄞（银音）三县界，垦起湖田。（馀姚，今会稽郡县。鄮、鄞则今馀姚郡地。）帝令公卿博议，咸曰： 夫训农修政，有国所同。土著之人，习玩日久，如京师无田，不闻徙居他县。寻山阴豪族富室，顷亩不少，贫者肆力，非为无处。又缘湖居人，鱼鸭为业，小人习始既难，劝之未易。远废之畴，方翦荆棘，率课穷乏，其事弥难，资徙粗立，徐行无晚。 帝违众议，徙人并成良业。
后魏明帝永兴中，频有水旱。神瑞二年，又不熟，於是分简尤贫者就食山东。敕有司劝课田农曰： 前志有之，人生在勤，勤则不匮。凡庶人不畜者祭无牲，不耕者祭无盛，不树者死无椁，不蚕者衣无帛，不绩者丧无縗。教行三农，生殖九穀。 自是人皆力勤，岁数丰穰，畜牧滋息。
景穆帝初为太子监国，曾令有司课畿内之人，使无牛家以人牛力相贸，垦殖锄耨。其有牛家与无牛家一人种田二十亩，偿以耘锄功七亩，如是为差。至与老小无牛家种田七亩，老小者偿以锄功二亩。皆以五口下贫家为率。各列家别口数、所种顷亩，明立簿目。所种者於地首标题姓名，以辨播殖之功。
孝文太和元年三月，诏曰： 去年牛疫，死伤太半，今东作既兴，人须肄业。有牛者加勤於常岁，无牛者倍佣於馀年。一夫制理四十亩，中男二十亩。无令人有馀力，地有遗利。 时李安世上疏曰： 臣闻量地画野，经国大式，邑地相参，致理之本。井税之兴，其来日久，田莱之数，制之以限。盖欲使土不旷功，人罔游力。雄擅之家，不独膏腴之美；单陋之夫，亦有顷亩之分。窃见州郡之人，或因年俭流移，弃卖田宅，漂居异乡，事涉数代。三长既立，始返旧墟，庐井荒凉，桑榆改植。事已历远，易生假冒，彊宗豪族，肆其侵凌，远认魏晋之家，近引亲旧之验。年载稍久，乡老所惑，群证虽多，莫可取据。各附亲知，互有长短，两证徒具，听者犹疑，争讼迁延，连纪不判。良畴委而不开，柔桑枯而不采，欲令家丰岁储，人给资用，其可得乎！愚谓今虽桑井难复，宜更均量，审其径术，令分艺有准，力业相称。细人获资生之利，豪右靡馀地之盈。无私之泽，乃播均於兆庶，如阜如山，可有积於比户矣。又所争之田，宜限年断，事久难明，悉属今主。然后虚诈之人，绝於觊觎，守分之士，免於凌夺。 帝深纳之，均田之制起於此矣。
九年，下诏均给天下人田：诸男夫十五以上，受露田四十亩，（不栽树者谓之露田。）妇人二十亩，奴婢依良。丁牛一头受田三十亩，限四牛。所授之田率倍之，三易之田再倍之，以供耕休及还受之盈缩。人年及课则受田，老免及身没则还田，奴婢、牛随有无以还受。诸桑田不在还受之限，但通入倍田分。於分虽盈，没则还田，不得以充露田之数，不足者以露田充倍。诸初受田者，男夫一人给田二十亩，课莳馀，种桑五十树，枣五株，榆三根。非桑之土，夫给一亩，依法课莳榆、枣。奴各依良。限三年种毕，不毕，夺其不毕之地。於桑榆地分杂莳馀果及多种桑榆者不禁。诸应还之田，不得种桑榆枣果，种者以违令论，地入还分。诸桑田皆为代业，身终不还，恒从见口。有盈者无受无还，不足者受种如法。盈者得卖其盈，不足者得买所不足。不得卖其分，亦不得买过所足。诸麻布之土，男夫及课，别给麻田十亩，妇人五亩，奴婢依良，皆从还受之法。诸有举户老小残疾无受田者，年十一以上及疾者，各授以半夫田。年逾七十者不还所受。寡妇守志者，虽免课亦授妇田。诸还受人田，恒以正月。若始受田而身亡及卖买奴婢、牛者，皆至明年正月乃得还受。诸土广人稀之处，随力所及，官借人种莳。后有来居者，依法封授。诸地狭之处，有进丁受田而不乐迁者，则以其家桑田为正田分，又不足不给倍田，又不足家内人别减分。无桑之乡，准此为法。乐迁者听逐空荒，不限异州他郡，唯不听避劳就逸。其地足之处，不得无故而移。诸人有新居者，三口给地一亩，以为居室，奴婢五口给一亩。男女十五以上，因其地分，口课种菜五分亩之一。诸一人之分，正从正，倍从倍，不得隔越他畔。进丁受田者，恒从所近。若同时俱受，先贫后富。再倍之田，放此为法。诸远流配谪无子孙及户绝者，墟宅、桑榆尽为公田，以供授受。授受之次，给其所亲，未给之间，亦借其所亲。诸宰人之官，各随近给公田：刺史十五顷，太守十顷，治中、别驾各八顷，县令、郡丞六顷。更代相付。卖者坐如律。（职分田起於此。）
