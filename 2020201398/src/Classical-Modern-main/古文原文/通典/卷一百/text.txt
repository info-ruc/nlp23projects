<strong>礼六十沿革六十凶礼二十二</strong>
丧遇闰月议（东晋宋齐梁后魏）
东晋孝武帝宁康二年七月，简文帝崩，再周而遇闰。博士谢攸、孔粲议： 按左氏春秋经，鲁襄公二十八年十二月甲寅，天王崩；乙未，楚子卒。其閒相去四十二日，是则乙未闰月之日也。经不书闰月而书十二月，明闰非正，宜附正之文。其不曰二十九年正月，是附前月之证。又礼记曰 丧事先远日 ，则祥除应在闰月。 尚书左丞刘遵议： 丧纪之制，岁数者没闰，而三年之丧闰在始末者，用舍之论，时有不同，唯当本乎闰之所系，可以明折衷。经传具四时以编年，一时无事，经书首月，及其有事，随月而载，初不书闰者，以闰附正月，不应特见也。唯鲁文公六年，书闰月不告朔，指见告朔之馀无事也。又文公元年闰三月后，故传曰 於是闰三月 ，欲审所附，此明证。设此闰遭丧者，取其周忌，应用来年三月，既合丧期大数，得周忌定日。何休亦以为然，朝同论之不嫌。原其所由，在乎闰附前月而不属后故也。始丧在闰月，以附前，祥除遇之，岂得属后。立闰有定所，而施用有彼此，求之理例，殊不经通。且丧疑从重，不贰之道，祥用远日，礼之正典。愚谓周忌故当用七月二十八日，大祥应用闰月晦，既得周忌之正，不失远日之义。礼之远日，诚非出月遇闰而然，盖随时之变耳。 刘遵用闰月祥。
散骑常侍郑袭议云： 中宗、肃祖皆以闰崩，祥除之变皆用闰之后月。先朝尚尔，闰附七月，用之何疑。荀司徒亦以闰薨，荀家祥亦用闰之后月。诸荀名德相继，习於礼学，故号为名宗。议者引周官、左氏而非公羊、穀梁。今按周官、左氏传而书，自书闰月中事，闰月长三十日，（长音直两反。）三十日中何得无事，不明闰月，非附月之理也。议者称，三年之丧二十五月，遇闰之年，便二十六月。三年之丧，不应以闰为月。议者称，礼传终身之哀，忌日之谓，不唯周年子卯之谓。代不用子卯。闰月及大月三十日亡，至於无闰之年及与小尽，都是无忌，所以古人用子卯也。简文皇帝七月二十八日崩，己未之日。今年己未在闰月十日。时不用子卯而用二十八日久矣。若己未在他月，今者不能变改。闰附七月，己未在闰，今者用闰，益合远日之情也。 
吏部郎中刘耽议以为： 丧礼之制，周年没闰者，议以闰非正月，故略而不数。是以丘明谓之闰三月，公羊则曰天无是月。由此言之，闰无定所，随节而立，其名称则在上月。是以卒於闰者，则以所附之月为周；至於祥变，理不得异。岂有始丧则附之於前，祥变则别之於后？以例推之，情所未安。且夫礼虽制情，亦复因情制礼，若情因事伸，则古人顺而不夺。是以每於祥葬，咸用远日，斯所以即顺物情，因可伸之。故数年则没闰，丧礼所不嫌，附於前月，春秋之明义。愚谓国祥用闰月晦，既合经传附前之义，又得远日伸情之旨。且丧疑从重，古今所同，详寻理例，谓此为允。 
太常丞殷合议谓： 忌不可迁，存终月也。祥不必本月，尚远日也。谓宜以七月二十八日为忌，闰月晦而祥。 
尚书右丞戴谧议： 寻博士所上祥事，是专用吴商议也。商之所言，依公羊何氏注及礼之远日也。礼称三年之丧，十三月而小祥，二十五月而毕。春秋传曰： 三年之丧，其实二十五月。 此丧服之大数，周月之正文也。又云 丧以月者数闰，以岁者不数闰 。是为有闰则十四月而祥，二十六月而除，不用丧月之常数，所以重周忌之正也。夫练除之节，丧礼之大；终身之哀，忌日之谓。丧中遇闰，礼不可略，周忌之月，不可而移，故缘情以立制，变文而示义也。至闰在丧表，三年之限已全，周忌之正已得，何故於此而复延月邪？议者据左氏之闰三月，公羊无是月，穀梁附月馀日，以明闰非月数，皆应属前之证。按推考分度，随以置闰，闰月之所在，年中无常，要当有系，以名其所在。三月后谓之闰三月，闰三月非三月也。天无是月，非常月也。非无此月，所在无常也。穀梁亦云 积分以成月 。经传之文，先儒旧说，并不谓闰是馀日不别月数而以六十日为一月也。三年之丧，礼之所重，其为节文，不专一制。亡在於闰，丧者之变，祥除之事，无复本月，应有所附，以正所周。闰在三月后，附於三月，丧纪无违，顺序有节，合三传、三礼意也。若闰非月数，皆属以前，功服葬月，何以数之？於葬则数，於祥则否，用舍二义，未知安也。凶事远日，言月中之远耳；若迁一月，当是远月，岂远日之义邪！卜葬之远，不出於月，卜祥之远，而乃包闰，卜同远异，复非所宜也。按何休云 闰死者数闰以正周月 ，非死月不得数，大较粗同。但其年无闰，而以乙未为闰之日，考校经传，未之详耳。吴商采寻，便为正义，不亦谬乎！闰在丧中，略而不计，祥除值闰，外而不取，重周忌也。闰亡无正，推以附前，丧期不阙，顺序不悖，合礼变也。 
郑袭难范甯曰： 以闰三月五日死者，当以来年何月祥？何月为忌日？ 答曰： 谓之闰月者，以馀分之日闰益月耳，非正月也。非正月，则吉凶大事皆不可用，故天子不以告朔，而丧者不数以闰月死。既不数之，礼十三月小祥，二十五月大祥，自然当以来年四月小祥，明年四月大祥也。所谓忌日者，死者之日月耳。今以闰月，来年无闰月，安得有忌日邪！当以后岁闰月五日为忌，是五年再有忌日也。 难曰： 忌日之感，终身之慼，罔极之恩，不离一日。今须后闰，则三年之忌，不亦远乎！传称子卯不乐，谓之疾日。先儒以为甲子、乙卯。诚如是，自宜以日辰为忌，遇之而感耳。 
御史中丞谯王臣恬议云： 夫闰非正数，故附前月为称。至於月也，岂得为一。臣请以宿度论之。闰所附月尽之夕，宁犹见乎？又闰之初，岂不始魄？以兹言之，可不谓两月邪！天无是月正数耳，非无此月也。若用闰祥，则亏二十五月之大断，失周忌之正典，出於祥月，非卜远日之谓。二三无据，义实致疑。愚谓正周而除，於礼为允。 
会稽内史郤愔书云： 省别书并诸议具。三礼证据，诚所未详，然恐祥忌异月，於理既为不安，又十三月而祥，二十五月而毕，明文焕然。而闰在周内，合而不数者，则闰正月遭艰，便应以十二月祥，於时则未及周年，於忌则时尚平吉。若由天无是月，故略而不计，则凡在五服，皆应包闰，具如足下所论。若云情重则宜包，情轻故宜数，是为制之由情，而未本乎历数。苟本乎历数，必天无是月，则虽情有轻重，而含闰宜一。且齐縗之制，遇闰而包，降为大功，则数而除，天性攸同，而包数异制。以月为断者数闰，以年为断者除闰，推此而言，则除数所由，盖以所遇为分断，非情本之所以。以后月为周者，故是上之所论，以吉为忌，於理不通故耳。云闰在周后，将非其喻。至於凶事尚远，盖施於卜日祥葬，制无定期，故不得即伸物情，务从其远耳。若理例坦然，义无疑昧，岂得不循成制，而以过限为重。或谓闰者盖年中馀分，故宜计其正限，以补不足。今再周无闰，则不补小月之限。闰在周后，便欲以六十日为一月者，当以既已遇闰，便宜在尽其月节故也。月节之难，足下释之。且节必在闰月之中，则含月从节，即复进退致阙。 （按郑玄云： 以月数者则数闰，以年数者虽有闰不数之。 又射慈云： 三年、周丧，岁数没闰，三九月以下数闰也。 ）
尚书仆射谢安等参详： 宜准经典。三年之丧，十三月而练，二十五月而毕，礼之明文也。祥除必正周月。请依礼用七月晦，至尊释除缟素，俯就即吉。 诏可。
宋孝武帝孝建元年，湘东国刺称： 国太妃以去三十年闰六月二十八日薨，未详周忌当在六月？为取七月？ 博士丘迈之议： 闰月亡者，应以本正之月为忌。谓正闰论虽各有所执，商议为允。宜以今六月为忌。 左仆射建平王宏谓： 迈之议不可准据。按晋代及皇代以来，闰月亡者，皆以闰之后月祥。宜以来年七月为祥忌。 大明元年二月，有司又奏： 太常鄱阳哀王去年闰三月十八日薨。今为何月末祥除？ 下礼官议正。博士孙休议： 寻三礼，丧遇闰，岁数者没闰，闰在周内故也。鄱阳哀王去年闰三月薨，月次节物，则是四月之分，应以今年四月末为祥。按晋元、明二帝，并以闰月崩，以闰后月祥。先代成准，则是今比。 太常丞庾蔚之议： 礼，正月存亲，故有忌日之感。四时既变，人情亦衰，故有二祥之杀。是则祥忌皆以周月为议，而闰亡者，明年无其月，不可以无其月而不祥忌，故必宜用所附之月。闰月附正，公羊明义，故班固以闰九月为后九月，月名既不殊，天时亦不异。若用闰之后月，则春夏永革，节候亦殊。纵然人以闰腊月亡者，若用闰后月为祥忌，则祥忌应在后年正月。祥涉三载，既失周岁之义，冬亡而春忌，又乖致感之本。譬今年末三十日亡，明年末月小，若以去年二十九日亲尚存，则应用后年正朝为忌，此必不然。若其不然，则闰亡者亦可知也。通关并用闰附於正，而正不假闰，得周便祥，何待於闰。且祥忌异月，亦非礼意。 
齐高帝建元三年，有司奏： 皇太子妃穆以去年七月薨，其年闰九月，未审当数闰月？为应以闰附正月？若数闰者，南郡王兄弟便应以此四月晦小祥。（按杖周服十一月小祥。）至於祥月，不为有疑否？ 
左仆射王俭议： 三百六旬，尚书明义；文公纳币，春秋致讥。穀梁云 积分而成月 。先儒咸谓三年周丧，岁数没闰，大功以下，月数数闰。夫闰者，盖是年之馀日，而月之异朔，所以吴商云 含闰以正周，允协情理 。今杖周之丧，虽以十一月而小祥，至於祥缟，必须周岁。凡厌屈之礼，要取象正服。祥缟相去二月，厌降小祥，亦以则之。又且求之名义，则小祥本以年限，考於伦例，则相去必应二朔。今以厌屈而先祥，不得谓此事之非周，事既同条，情无异贯，没闰之理，固在言先。纵然祥在此晦，则去缟三月，依前准例，益复为疑。谓应须五月晦乃祥。此国之大典，八座丞郎研尽同异。 
尚书令褚渊难俭议曰： 厌屈之典，由所尊夺情，故祥缟备制，而年月不伸。今以十一月而祥，从周可知。既计以月数，则应数闰以成典。若犹含之，何以异於缟制。疑者正以祥之当闰，月数相悬。积分馀闰，历象所弘。计月者数闰，故有馀月，计年者包含，故致盈积。据理从制，有何不可。 
俭又答曰： 含闰之义，通儒所难。但祥本应周，屈而不遂。语事则名体具存，论哀则情无以异。迹虽数月，义实计年，闰是年之归馀，故宜总而包之。周而两祥，缘尊故屈，祥则没闰，象年所伸，屈伸兼著，二途具举。经纪之旨，其在兹乎！如使五月小祥，六月乃闰，则祥之去缟，事成三月，是为十一月以象前周，二朔以放后岁，名有区域，不得相参。鲁襄二十八年 十二月乙未，楚子卒 。唯书上月，初不言闰，此又附上之明义也。郑、射、王、贺唯云周则没闰，初不复区别杖周之中祥，将谓不俟言矣。成休甫云 大祥后禫，有闰别数之 。明杖周之祥，不得方於綅缟之末。即恩如彼，就例如此。 
祠部郎中王珪之议谓： 丧以闰施，功縗以下小祥值闰，则略而不言。今虽厌屈，祥名犹存，异於馀服。计月为数，屈追慕之心，以远为近。日既馀分，月非正朔，含而全制，於情唯允。俭议理据详博，谨所附同。褚渊始虽议难，再经往返，未同俭议。依旧八座丞郎通共博议为允。以来五月晦小祥，其祥禫自依常限。奏御，班下内外。 诏可。
梁天监四年，掌凶礼严植之定仪注，以亡月遇闰，后年中祥，疑所附月。帝曰： 闰盖馀分，月节则各有所隶。若节属前月，则宜以前月为忌；节属后月，则宜以后月为忌。祥逢闰则宜取远日。 
后魏宣武帝延昌二年春，偏将军乙龙武丧父，给假二十七月，而龙武数闰月诣府求仕。领军将军元珍上言： 按违制律，居三年之丧而冒哀求仕，五岁刑。龙武未尽二十七月而请宿卫，刑五岁。 三公郎中崔鸿駮曰： 三年之丧，二十五月大祥。诸儒或言祥月下旬而禫，或言二十七月，各有其义，未知何者会圣人之旨。龙武居丧已二十六月，若依王、杜之义，便是过禫即吉之月。如其依郑玄二十七月，禫中复可以从御职事。 珍复上言： 龙武居丧二十六月，始是素缟麻衣，大祥之中，何谓禫乎？三年没闰，理无可疑。麻衣在体，冒仕求荣，是为大尤，罪其焉舍！又省依王、杜，祥禫同月，全乖郑义。丧凶尚远，而欲速除。 鸿又駮曰： 按三年之丧，没闰之义，儒生学士，犹或病诸。龙武生自戎马之乡，不蒙稽古之训，数月成年，便惧违缓。原其本心，非贪荣求仕，而欲责以义方，未可便尔也。丧事尚远日，诚如郑义。龙武未尽二十七月而请宿卫，幸彼昧识，欲加之罪，岂是遵礼敦风之致乎？正如郑义，武罪宜科。 
忌日议（子卯日附周汉大唐）
周制，檀弓云： 忌日不乐。 （谓死日也。言忌日不用举吉事。）祭义云： 君子有终身之丧，忌日之谓也。忌日不用，非不祥也，言夫日志有所至，而不敢尽其私也。 （忌日，亲亡日。谓之忌者，不用举他事，如有时日之禁也。祥，善也。志有所至，至於亲以此日亡，其哀心如丧时也。） 忌日必哀 。
汉翼奉上疏曰： 北方之情，好行贪狼，申子主之。东方之情，怒行阴贼，亥卯主之。贪狼必待阴贼而后动，阴贼必待贪狼而后用，二阴并行，是以王者忌子卯也。 （北方水，水生於申，盛於子。水性触地而行，触物而润，多所好，多所好则贪而无厌，故为贪狼也。东方木，木生於亥，盛於卯。木性受水气而生，贯地而出，故为怒，而阴气贼害土，故为阴贼也。张晏曰： 子卯相刑，故为忌也。 郑玄曰： 纣以甲子死，桀以乙卯亡，王者谓之疾日，不以举乐为吉事，所以自戒惧。 ）
大唐武太后天册万岁中，建安王攸宜平契丹回，欲以十二月入城，时以为凯旋，合有乐，既属先帝忌月，请备而不奏。王方庆议曰： 按礼经但有忌日而无忌月。若有忌月，即有忌时、忌岁，益无理据。 （具音乐篇。）
纳后值忌月议（晋）
晋穆帝纳后值忌月，范汪与王彪之书云： 寻起居注，九月是康皇帝忌月。礼止云 忌日不乐 ，都无忌月语，不审是疑不？若当疑於九月，建八月其閒当下六礼，便为至逼，不复展，如此当伸至十月。忌不应以为忌邪？足下可以示曹诸贤取定也。 博士曹耽为不见礼有忌月，学浅，不敢以所不见，便言无之。博士荀讷按： 礼唯云： 忌日不乐 ，无忌月之文。所谓忌日，当是子卯。今代所忌，更以周年日数，此似与古不同。 王洽曰： 若有忌月，当复有忌时、忌岁。辄共视礼无忌月，今者所据，正当以礼经为明。 仆射周闵等云： 礼止有 忌日不乐 ，了无忌月语。王者当仗经典，存远体，君举必书，动为代法。故当如皇太后令旨，克此九月，宜以为定。 
