<strong>礼六十七开元礼纂类二序例中</strong>
大驾卤簿
导驾，先万年县令，次京兆牧，次太常卿，次司徒，次御史大夫，次兵部尚书。（自县令以下，并正道威仪，各乘辂。其卤簿，各依本品给之。）次清游队，白泽旗二，（分左右，各一人执，二人引，二人夹也。）金吾折冲二人。（各领四十骑，戎服，分左右。）次金吾大将军二人，分左右。（各二人执〈矛暴〉槊，骑从，自龙旗以前检校。）次金吾果毅二人。（领虞候佽飞四十八骑，夹道单行，分左右，引到黄麾仗也。）次外铁甲佽飞二十四骑。（并行，分左右厢，各六重，引到步甲队。）次朱雀旗，一骑执，（二骑引，二骑夹。）金吾折冲都尉一人。（领四十人，执横刀槊弩弓箭骑从也。）次龙旗十二。（各一骑执。并戎服，被大袍，横行正道。每一旗前，二人，骑，为二重，引前；每旗后，亦二人，护后。副竿二，分左右，又金吾果毅二人骑领也。）次指南车，次记里鼓车，次白鹭车，次鸾旗车，十二旗，次辟恶车，次皮轩车。（并驾四马，驾士各十四人，匠一人。）次引驾十二重。（重二人，并行正道，骑，带横刀。自皮轩车后，均布至细杖前，一重槊弩，一重弓箭，相閒。金吾果毅一人检校。）次鼓吹令二人，次掆鼓十二面，金钲十二面，次大鼓百二十面，次长鸣百二十具，次铙鼓十二面，歌箫笳各二十四；次大横吹百二十具，节鼓二面，笛、箫、筚篥、笳、桃皮筚篥各二十四；次掆鼓十二面，金钲十二面，次小鼓百二十面，次中鸣百二十具，次羽葆鼓十二面，歌箫笳各二十四。（自前掆鼓以下，工人皆自副并骑，分左右，横行。每鼓皆二人夹。每队皆有主帅五人以上统领。）次殿中侍御史二人。次黄麾，一人执。（二人骑夹。）次太史令一人。次相风轝。（轝士八人。）次掆鼓金钲各一，司辰一人，典事一人，刻漏生四人，分左右。次行漏舆正道。（匠一人，轝士四十人。）次鈒戟前队，左右武卫果毅各一人，骑。（骑分左右。）次五色绣幡一。次金节十二。次鶒罼各一。（左鶒右罼。）次朱雀幡一。次左青龙幢，右白武幢，各一。次导盖一，义一。次称长一。次鈒戟。（各百四十四人，分左右也。）次左右卫将军各一。次御马二十四疋。（分左右也。）次尚乘奉御二人。（分左右也。）次左青龙旗，右白武旗，各一。次左右卫果毅各一人。（各领三十五人，骑分左右。）次通事舍人八人，（骑分左右。）次侍御史二人，次御史中丞二人，次御史二人，次拾遗二人，次补阙二人。（并骑分左右。）次起居郎一人，（在左。）次起居舍人一人。（在右。）次谏议大夫二人。（分左右。）次给事中二人，（在左。）次中书舍人二人。（在右。）次黄门侍郎二人，（在左。）次中书侍郎二人。（在右。）次左散骑常侍二人，（在左。）次右散骑常侍二人。（在右。）次侍中二人，（在左。）次中书令二人。（在右。自通事舍人以下，皆一人步从。）次香蹬一。次左右卫将军各一人，（分左右。）次班剑仪刀，（左右厢各十二行也。）次左右卫郎将各一人，（领散手翊卫三十人，带横刀，骑，在副杖槊翊卫内也。）次左右骁卫郎将各一人，（各领翊卫二十八人，甲骑具装，执副仗槊，在散手外，均布曲折至后门。）次左右卫供奉中郎将四人。（领亲勋翊卫四十八人，带横刀，骑分左右，在三卫仗内也。）次玉辂。（青质玉饰，驾青〈马亚〉六，祭祀、纳后则乘之。太仆卿御，驾士四十一人，千牛将军一人陪乘。）次左右卫大将军各一人，（夹玉辂。）次千牛将军一人，次中郎将二人，（分左右。）次千牛备身，（分左右，骑在玉辂后。）次御马二疋，次左右监门校尉各一人。（在后门内检校。）次牙门。（二人执，四人夹。）次左右监门校尉各十二人，骑。（监当后门，十二行仗头各一人。）次左右骁卫翊卫各三队。（每队三十五人，并带槊、弩箭、横刀，相閒。前第一队，各大将军领，执凤旗。第二队，各将军一人领，执飞黄旗。第三队，各郎将一人领，执吉利旗也。）次左右卫夹毂厢，各六队。（队三十人。每队各折冲一人果毅一人检校也。）次大繖二，（在牙门后。）次孔雀扇各四，（分左右也。）次腰轝一，次小团扇四，次方扇十二，花盖二。次大辇一，尚辇奉御二人。殿中少监一人。（骑从。）次诸司供奉官二人。（分左右。）次御马二十四疋，（分左右。）次尚乘直长二人。（分左右。）次大繖二，孔雀扇八，夹繖。次小扇十二，次朱画团扇十二。次花盖二，次俾倪十二。次玄武幢一，次绛麾二，次细槊十二。次后黄麾一，次殿中侍御史二人。（骑分左右。）次大角百二十具，金吾果毅一人。（领横行十重也。）次后部鼓吹；羽葆鼓十二面，工人十二；歌箫笳各工人二十四。次铙鼓十二面，工人各十二；歌箫笳各工人二十四。次小横吹百二十具，工人百二十；节鼓二面，工人各二；笛、箫、筚篥、笳、桃皮筚篥各工人二十四。次芳辇一，（主辇二百人也。）次小辇一，（主辇六十人也。）次小轝一，（奉轝十二人。）次尚辇直长二人，（分左右。）次左右武卫五牛旗轝五。（黄牛旗处内，赤青在左，白黑在右，各八人执。左右威卫队正各一人检校。）次乘黄令一人，丞一人。（骑分左右，检校玉辂等。）次金辂，（赤质以金饰，驾赤〈马亚〉六，乡射、还饮至则乘之。）次象辂，（黄质以象饰，驾黄〈马亚〉六，行道则乘之。）次革辂。（白质，鞔之以革，驾白骆六，巡狩、临兵事则乘之。各驾士三十二人。）次五副辂，（各驾四马，驾士各二十八人。）次耕根车，（青质，盖三重，驾六马，耕籍则乘之，驾士三十二人。）次安车，（金饰，驾四马，临幸则乘之。）次四望车，（金饰，驾四马，拜陵、临吊则乘之。驾士各二十四人。）次羊车。（驾果下马一，小吏十四人。）次属车十二，驾牛。（驾士各八人。）次门下省、中书省、秘书省、殿中监等局官各一人。（并骑分左右。）次黄钺车，（驾二马，驾士十二人。）次豹尾车。（驾二马，驾士十二人。）次左右威卫折冲都尉各一人，（领掩后二百人，各执大戟、刀楯、弓箭及弩。各五十人为一行，并横行。）次左右领军将军各一人，（各二人执〈矛暴〉槊步从。）次前后左右厢步甲队四十八队。（前后各二十四队，鍪并铠弓刀楯，五色相閒。队引各三十人。）次左右厢黄麾仗，（厢各十二部，部各十二行，并执弓刀戟楯及孔雀氅、鹅毛氅、鸡毛氅等，行引十人。）左右领军黄麾仗，（首尾厢各五色绣幡二十口，十口引前，十口掩后。）厢各独揭鼓十二重，（重二人，在黄麾仗外。）次左右卫将军各一人，骁卫、武卫、威卫、领军卫各大将军一人。（检校黄麾仗。）次殳仗，左右厢各十八人。（厢别二百十五人执殳，二百十五人执义，每殳一义一相閒。）次诸卫马队。（左右厢各二十四队。从十二旗，队别主帅以下四十人，每队皆折冲果毅一人检校。前第一队辟邪旗，第二队应龙旗，第三队玉马旗，第四队三角兽旗，第五队黄龙负图旗，第六队黄鹿旗，第七队飞麟旗，第八队駃騠旗，第九队鸾旗，第十队凤旗，第十一队飞黄旗，第十二队麟旗，第十三队角端旗，第十四队赤熊旗，次后第十五队兕旗，第十六队太平旗，第十七队犀牛旗，第十八队鵕鸃旗，第十九队騼〈马蜀〉旗，第二十队驺牙旗，第二十一队苍鸟旗，第二十二队白狼旗，第二十三队龙马旗，第二十四队金牛旗。）次玄武队，（玄武旗一人执，二人引，二人夹。）金吾折冲一人，（领五十骑，分执槊弩。）次玄武队前，大戟队后，当正道执殳仗行内置牙门一，（二人执，四人夹，骑分左右。）次牙门左右厢各开五门。（门二人执，四人夹，并骑分左右。第一门在左右威卫黑质步甲队后，白质步甲队前。第二门在左右卫步甲队后，左右领军黄麾仗前。第三门在左右武卫黄麾仗后，左右骁卫黄麾仗前。第四门在左右领军卫黄麾仗后，左右卫步甲队前。第五门在左右武卫白质步甲队后，黑质步甲队前。右自清游以下诸卫将军，并平巾帻，紫裲裆，大口葱，锦螣蛇金隐起，带弓箭横刀。中郎将、折冲果毅皆平巾帻，绯裲裆，大口葱，锦螣蛇银梁金隐起，横刀弓箭。佽飞、执旗人、引驾三卫，并武弁，绯裲裆，大口葱。供奉并武弁朱衣，各一人步从。馀文武官及导驾官，并朱衣冠履，依本品服。其工人驾官，并绛衣平巾帻。馀并戎服准式。）
若法驾，减大驾太常卿、司徒、兵部尚书、白鹭车、辟恶车、大辇、五副辂、安车、四望车，属车减四，其清游队、持鈒队、玄武队皆四分减一，诸队、鼓吹三分减一，馀同大驾。县令以后御史大夫以前威仪，亦三分减一。
小驾又减法驾御史大夫、指南车、记里鼓车、鸾旗车、皮轩车、象辂、革辂、木辂、耕根车、羊车、黄钺车、豹尾车、属车、小辇、小轝，诸队仗及鼓吹各减大驾半，馀同法驾。县令州牧威仪减半。其新制苣文旗、云旗、刀旗、肆神幢、长寿幢，及左右千牛将军衣瑞牛文、左右卫瑞马文、左右骁卫大虫文、左右武卫瑞鹰文、左右威卫豹文、左右领军白泽文、左右金吾辟邪文、左右监门狮子文，并绣为袍文，将军中郎将皆同。并冬正大会通服之。
皇太后皇后卤簿
清游队旗，（一人执，二人引，二人夹。领三十人，并带横刀，执槊弩弓箭而行。）次虞候佽飞二十八人。（夹道单行。）次内仆令、（一人在左。）内仆丞。（一人在右。）次黄麾，一人执。次左右厢黄麾仗，（厢各三行，行列百人。）左右领军卫。（各领五色绣幡六口。）次内谒者监四人，给事二人，内常侍二人，内侍二人。（并骑分左右。）次内给使（百二十人，分左右。）单行，后尽宫人车。次偏扇、团扇、方扇，（各二十四，分左右，宫人执。）次香蹬一，（内给使四人舁。）次重翟车，（青质金饰，驾四马，受册、从祀、享庙则乘之。驾士二十四人。）次行障六具，（分左右，宫人执。）次坐障三具。（分左右，宫人执。）次内寺伯二人。（领寺人六人，骑分左右，夹重翟车。）次腰轝一，执者八人。次团扇二，次大繖四，次孔雀扇八，（分左右。）次花锦盖二，次小扇、朱画团扇，（各十二，并横行。）次锦曲盖二十，次锦六柱扇八。（分左右。自腰轝以下，并内给使执。）次宫人车。次后黄麾一，次供奉宫人在黄麾后。次厌翟车，（朱质金饰，驾赤骝四，亲蚕采桑则乘之。）次翟车，（黄质金饰，驾赤骝四，宁於家则乘之。）次安车，（赤质金饰，驾赤骝四，临幸及吊则乘之。驾士各二十四人。）次四望车，（朱质，驾牛，拜陵、临吊则乘之。）次金根车。（朱质，驾牛，常行则乘之。驾士各十二人。）次左右厢各牙门二，（门二人执，四人夹。）次左右领军卫。（厢各百五十人，执殳，尽卤簿曲折陪后门。左右各折冲一人，以领卤簿后所开牙门，并在殳仗行内。）前后部鼓吹：金钲、掆鼓、大鼓、小鼓、长鸣、中鸣、铙吹、羽葆鼓吹、横吹、节鼓、御马，并减大驾之半。
皇太子卤簿
家令，次率更令，次詹事，（并乘轺车。）次太保，次太傅，次太师。（自家令以下，并正道威仪，卤簿各依本品。三师各乘辂，）次清游队旗，（一人执，二人引，二人夹，领三十骑。）次左右清道率府率各一人，次外清道直簿二十四人。（骑分左右，夹道单行。）次龙旗六，各一人骑执，（每一旗前，二人骑为二重，引前；每旗后，亦二人重骑，护后。）次细引六重。（重二人，并行正道。）次率更丞一人，掆鼓金钲各二面，（左鼓，右钲。）次大鼓三十六面，（骑，横行正道。）次长鸣三十六具。（骑，横行正道。）次铙吹一部，（铙鼓二面，各一骑执，二人骑夹。）箫笳各六。（骑，并横行。）次横吹一部，（横吹十具，节鼓二面，各一骑执，二人骑夹。）笛箫筚篥笳各六。（骑并横行。）次掆鼓金钲各二面，一骑执，（左鼓，右钲。）次小鼓三十六面，次中鸣三十六具。（并骑，横行正道。）次马十疋，（分左右，二人执。）次厩牧令一人，（在左。）丞一人。（在右。）次左右翊府郎将各一人，（骑领班剑。）次左右卫翊卫二十四人。（骑执班剑。）次通事舍人四人，（骑分左右。）次司直二人，（骑分左右。）次文学四人，（骑分左右。）次洗马二人，（骑分左右。）次司议郎二人，（骑分左右。）次太子舍人二人，（骑分左右。）次中允二人，（骑分左右。）次中舍人二人，（骑分左右。）次左右谕德二人，（骑分左右。）次左右庶子四人，（骑分左右。）次左右副率各一人。次亲勋翊卫厢各中郎将一人，并领仪刀六行。（第一行亲卫二十三人，第二行亲卫二十五人，第三行勋卫二十七人，第四行勋卫二十九人，第五行翊卫三十一人，第六行翊卫三十三人，皆曲折骑陪后行。）次三卫十八人，（骑分左右。）郎将二人。（骑分左右，在六行仪刀仗内，夹辂。）次金辂，（赤质金饰，驾四马，从祀享庙、正冬大朝、纳妃则乘之。）仆一人驭，左右率一人执仪刀陪乘，驾士二十二人。次左右卫率各一人，夹辂。次左右率各一人，副率各一人骑。（领细刀弓箭。）次千牛，骑执细刀、弓箭。次左右监门府直长各六人，监后门。次左右卫率府。（厢各翊卫二队，并骑，在执仪刀行外，前后过三卫仗。）次厌角队各三十六骑。（分执旗弓箭槊弩，各郎将一人领。）次繖二、扇四，次腰轝一、团扇二、小方扇八，次内直郎二人。（检校腰轝。）次马十疋，分左右，次典乘二人，分左右。次朱漆团扇六，紫曲盖六。次诸司供奉官二人。次大角三十六具，（横行，六重。）次铙吹一部，（鼓二面，箫笳各六，并骑横行。）次横吹一部，（横吹十具，节鼓二面，笛箫筚篥笳各六，并骑横行。）次令官师二人。次副辂，驾四马，（驾士二十二人。）次轺车，（金饰，驾一马，五日常朝及朝飨宫臣、出入行道则乘之。驾士十四人。）次四望车。（金饰，驾一马，临吊则乘之。驾士十人。）次左右厢步队十六队，（队别三十人，果毅一人，皆执弓箭刀槊弩，相閒。）次左右司御率各一人。（检校步队。）次仪仗，左右厢各六色，（色九行，行六人，皆执戟、弓箭、鋋、刀楯、仪锽五色幡、油戟，相閒。）厢各独揭鼓六重。（重二人，皆仪仗外。）次左右厢，各百五十人，执殳。（并分前后，在步队仪仗外，马队内，前接六旗，后尽卤簿，厢各果毅一人，主帅七人骑领，分前后。）次左右厢马队，厢各十队。（队引主帅以下三十一人，并戎服，带横刀、弓箭、弩槊，队引旗一，果毅一人领之。）次后拒队，旗一，领三十骑，果毅一人领。前当正道殳仗内，开牙门。次左右厢各开牙门三。（前第一门，左右司御率府步队后，左右卫率府步队前。开第二门，左右卫率府步队后，左右司御率府仪仗前。开第三门，左右司御率府仪仗后，左右卫率府仪仗前。每门皆二人执，四人夹。左右监门副率各二人，直长二人，骑，来去检校也。）次左右清道率府副率各二人。（杖内检校，并纠察非违。率应得〈矛暴〉槊从者，并不得将入仪仗内。）次少师，次少傅，次少保。（队仗引尽则次三少，正道乘辂，威仪各依本品。文武官以次陪从。若常行及常朝，去诸马队、鼓吹、金辂、四望车、家令、率更、詹事、太保、太师、少保、少师。其队仗三分减一，清道、仪刀、〈革延〉马各减半，乘辂车。馀同大仗。其二傅皆乘犊车，依式导从，所将从不得过十人，太傅加清道二人，导引其卤簿。内导从官、三师、三少若有事故及无其人，则阙之，总不须摄。馀若有事故及无其人，即别遣人摄行。若皇太子在学，太傅、少傅导从如式。）
皇太子妃卤簿
清道率府校尉六人。（骑分左右，为三重，引带弓箭横刀。）次青衣十二人，车辐十人，（分左右。）次导客舍人四人。（分左右，引道。）次内给使六十人。（朱衣，分左右，后尽内人车。）次偏扇、团扇、方扇各十八。（各分左右，宫人执，并閒，采衣。）次行障四具，（分左右，夹车，宫人执。）次坐障二具。（夹车，宫人执。）次典内二人。（骑分左右。）次厌翟车。（驾三马，驾士十四人。）次閤师二人。（领内给使十八人，分左右。）次六柱扇二。（内给使执。）次供奉内人，乘犊车。次繖一，（正道行。）大扇二，团扇四，曲盖二。（并分左右，各内给使执。）次戟九十。（分左右，在内给使单行前，与青衣齐，后尽内人车。）
亲王卤簿
清道六人，为三重。次幰弩一。次青衣十二人。（分左右。）次车辐十二人。（分左右。）次戟九十。（分左右。）次绛引幡六。次内给使，左右厢各三行。（行四十人，各执刀楯弓箭及槊，并戎服。）次掆鼓金钲各一面。（一骑执，二人骑夹。）次大鼓十八面，（骑，横行正道。）次长鸣十八具。（骑，横行正道。）次小鼓十面，中鸣十具，（分左右，单行，中鸣在小鼓外。）节一，夹槊二。次告止幡四，次传教幡四，次信幡八。次仪鋋二，次仪锺六，次油戟十八，次仪槊十，次细槊十，次仪刀十八。次〈革延〉马八。次府佐六人。（骑分左右。）次象辂一。（驾四马，驾士十八人。）次繖一，扇一。次朱漆团扇四，曲盖二。次麾幢各一。次大角八骑，（二重，横行正道。）次铙吹一部，（铙鼓一面，箫笳各四骑，横行。）次横吹一部。（横吹六骑。节鼓一骑，二人夹骑。笛箫筚篥笳各四骑。横行正道。）
群官卤簿
一品：清道四人，（为二重，四品以上并二人。）幰弩一骑，青衣十人，车辐十人。（三品八人，自下递减二人。）戟九十，（二品七十，三品六十，四品五十。）绛引幡六，（二品以下阙之。）刀楯弓箭槊各八十。（二品六十，三品五十，四品四十。）掆鼓金钲各一，大鼓十六，（二品十四，三品十，四品八。）长鸣十六。（二品以下阙之。）节一，夹槊二。告止幡二，传教幡二，信幡六。（其信幡，二品、三品、四品二。馀同一品。）〈革延〉马六。（二品、三品四疋，四品二疋。）仪刀十六。（二品十四，自下递减二。其一品，府佐四人夹行。）革辂一。（四品木辂。并驾四马，驾士十六人。自下品别减二人。）繖一，朱漆团扇四，（二品至四品各二。）曲盖二。（二品以下）（一。）僚佐本服陪从。麾幡各一。大角八，（角自二品至四品各减二。）铙吹一部，铙箫笳各四。（二品各三，三品各二，四品各一。）横吹一部，横吹六，（二品、三品四，四品二。）节鼓一，（二品以下并阙。）笛箫筚篥笳各四。（二品以下各一。）
右应给卤簿者，职事四品以上，散官二品以上，爵郡王以上及二王后，依品给。国公准三品给。官爵两应给者，从高给。若京官职事五品，身婚葬并尚公主、娶县主及职事官三品以上有公爵者嫡子婚，并准四品给。凡自王公以下在京拜官初上、正冬朝会及婚葬则给之。（婚及拜官初上、正冬朝会，去槊、弓箭、刀楯、大小鼓、横吹、大角、长鸣、中鸣也。）凡应导驾及都督刺史奉辞至任上日，皆依品给。（奉辞去槊、弓箭、刀楯、金钲、掆鼓、大小鼓、横吹、大角、长鸣、中鸣。）
内命妇四妃九嫔婕妤美人才人卤簿（太子良娣以下同）
清道二人，青衣二人，（青衣，九嫔四人，馀并二人。）偏扇、团扇、方扇各十六，（九嫔十四，馀并十。）行障三具，（九嫔以下二具。）坐障二具，（九嫔以下一具。并妇人执。）厌翟车，（九嫔翟车，婕妤以下安车，并驾二马。驭人十，九嫔以下八。）内给使十六人，（九嫔十四，馀并十人。）从车六乘，（九嫔四，馀并三乘。）繖一，大扇二，（九嫔以下无大扇。）团扇二，内给使执戟六十。（九嫔四十，馀并二十。）
外命妇卤簿
一品：清道二人，青衣六人，（二品青衣四人，三品、四品二人。）偏扇、团扇、方扇各十六，（二品十四，三品十，四品八。）行障三具，（二品、三品二具，四品一具。）坐障二具，（以下并一具。）厌翟车，（从人十六，夹车，驾二马，驭人八。非公主、王妃并乘白铜饰犊车，驾牛，驭人四。二品从人十四，以下各减二。）从车六乘，（二品、三品四乘，四品二乘。）繖一，大扇一，（二品以下无大扇。）团扇二，戟六十。（二品四十，三品二十，四品无戟。）
