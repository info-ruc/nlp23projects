<strong>刑法八</strong>
宽恕（殷汉后汉宋大唐）
汤出野，见张网四面者，汤曰： 嘻！尽之矣。 乃去其三面，祝曰： 欲左，左；欲右，右。不用命，入吾网。 诸侯闻之曰： 汤德至矣！及禽兽。 乃叛桀而归汤。
汉文帝二年，制曰： 今法有诽谤訞言之罪，是使众臣不敢尽情，而上无由闻过失也。将何以来远方之贤良？其除之！人或咒诅上，以相约而后相谩，（谩，欺也。初为要约，共行咒诅，后相欺诳，中道而止，无实事。）吏以为大逆，其有他言，吏又以为诽谤。此细人之愚，无知抵死。自今有犯此者，勿听治。 时将相皆旧功臣，少文多质，惩秦恶政，务在宽厚，耻言人过。化行天下，告讦之俗易。（讦，面相斥罪也。）吏安其官，人乐其业，风流笃厚，禁网疏阔。文帝选张释之为廷尉，罪疑者予民，（从轻断之。）是以刑罚大省，至於断狱四百，（谓普天之下重罪者。）有刑措之风。感齐女子淳于缇萦言，除肉刑。（具肉刑议。）
景帝之初，制曰： 孝文皇帝除诽谤，去肉刑宫刑，罪人不孥，德侔天地。然加笞与重罪无异，（重罪，谓死刑。）幸而不死，不可为人。（谓不能自起居。）其定律：笞五百曰三百，笞三百曰二百。 犹尚不全。 自今吏及诸有秩，受其官属所监、所行、所将，（行谓按察也，音下更反。）其与饮食计偿费，勿论 。（计所费而偿其直，勿论罪。）罢磔曰弃市。（先是，诸死刑皆磔之於市，今罢之，若妖逆则磔之，磔，谓张其尸也。其刑具刑制上篇。）
宣帝制曰： 自今子首匿父母，妻匿夫，孙匿大父母，皆勿论。（凡首匿者，言为谋首而藏罪人。）其父母匿子，夫匿妻，大父匿孙，罪殊死，皆上请廷尉以闻。 
元帝柔仁好儒，见宣帝多用文法吏，以刑名绳下，（刘向别录云，申子学号刑名。刑名者，以名责实，尊君卑臣，崇上抑下。宣帝好观其君臣篇。绳谓弹治。）大臣杨惲、盖宽饶等坐刺讥语而诛。尝侍燕从容言： 陛下持刑太深，宜用儒生。 宣帝作色曰： 汉家自有制度，本以霸王道杂之。奈何纯任德教，用周政乎！（姬周之政。）且俗儒不达时宜，好是古非今，使人眩於名实，（眩，乱视。）不知所守，何足委任。 乃叹曰： 乱我家者，太子也！ 及即位，下诏曰： 法令者，欲其难犯而易避也。今律令烦多，自典文者不能分明，而欲罗元元之不逮，岂刑中之意哉！其议律令可蠲除轻减。 
成帝河平中，诏曰： 甫刑云： 五刑之属三千，大辟之罚其属二百。 （甫刑，即周书吕刑也。初为吕侯，号曰吕刑，后改为甫侯，故又称甫刑。）今大辟之刑千有馀条，律令烦多，百有馀万言，奇请他比，日以益滋。（奇请，谓常文之外，主者别有所请以定罪也。他比，谓引他类以比附之，稍增律条也。奇，居宜反。）其与中二千石、二千石、博士及明习律令者，议减死刑及可蠲除约省者，令较然易知，条奏。 有司无仲山甫将明之材，（自有司以下，史家之言。诗大雅之言，王有诰命，即仲山甫将之；国有不善事，则仲山甫明之也。将，行也。）不能因时广宣主恩，建立明制，但钩摭微细，毛举数事，以塞诏而已。（毛举，言举毫毛之事。塞，当也。）是以大议不立。议者或曰，法难数变，此庸人不达，疑塞理道者也。（塞，谓不通。）
班固曰： 自建武、永平，人亦新免兵革之祸，有乐生之虑，与高、惠之间同，而政在抑强扶弱，朝无威福之臣，邑无豪桀之侠。以口率计，断狱少於成、哀之间什八，可谓清矣。（十少其八。）然而未能称意比崇於古者，以其疾未尽除，而刑本不正也。 
后汉章帝初，尚书陈宠上疏曰： 今断狱者急於篣格酷烈之痛，执宪者繁於诋欺放滥之文，或因公行私，以逞威福。 帝纳宠言，每事务於宽厚。其后遂诏有司，绝钻钻诸惨酷之科，（说文曰： 钻，铁鋷也。 其炎反。鋷音陟叶反。钻，膑刑，谓钻去膑骨也。）解妖恶之禁，除文致之请谳五十馀事。（文致，谓前人无罪，文饰致於法中。）是后人俗和平，屡有嘉瑞。初，宠曾祖父咸，成、哀閒以律令为尚书，平帝时，王莽篡位，父子相与归乡里，闭门不出入，乃收藏其家律令书文，皆壁藏之。咸性仁恕，常戒子孙曰： 为人议法，当依於轻，虽有百金之利，慎无与人重比。 故世谓陈氏持法宽平也。元和三年，廷尉郭躬家世掌法，务在宽平，决狱断刑多依矜每附经典，事从轻恕，活者甚众。宠复钩校律令条法，溢於甫刑者除之，（钩，犹动也，音工侯反。溢，出也。）曰： 臣闻礼经三百，威仪三千，（礼记曰： 礼经三百，曲礼三千。 郑玄注曰： 礼篇多亡，本数未闻。 ）故甫刑大辟二百，五刑之属三千。礼之所去，刑之所取，（去礼之人，刑以加之，故曰取也。）失礼则入刑，相为表里者也。今律令，死刑六百一十，耐罪千六百九十八，（耐者，轻刑之名。）赎罪以下二千六百八十一，溢於甫刑者千九百八十九，其四百一十大辟，千五百耐罪，七十九赎罪。汉兴以来，三百二年，宪令稍增，科条无限。又律有三家，其说各异。宜令三公、廷尉平定律令，应经合义者，可使大辟二百，耐罪、赎罪二千八百，并合为三千，悉删除其馀，令与礼相应，以易万人视听，以致刑措之美，传之无穷。 会宠得罪，遂罢。
宋文帝元嘉中，王弘为卫将军，辅政，上疏曰： 同伍犯法，无士人不罪之科，然每至诘谪，辄有请诉。若常垂恩宥，即法废不行；依事纠责，则物以为苦。谓宜更其制，使得优苦之衷。又主守偷五匹，常偷四十匹，并加大辟，议者咸以为重。宜进主守偷十匹，常偷五十匹死，四十匹降以补兵。既得小宽人命，亦足以为惩戒。 从之。
大唐高祖初至京师，革隋峻法，约为十二条，杀人、劫盗、背军、叛逆者死，馀并蠲除之。及受禅，诏宰相刘文静因开皇律令而损益之，尽删大业苛惨之法，制五十三条，务存宽简，以便於时。
及太宗初，令公卿更议绞刑之属五十条，免死，唯断其右趾，应死者多蒙全活。太宗寻又矜其受刑之苦，谓萧瑀曰： 前代不行肉刑久矣，今断人右趾，念其受痛，意甚不忍。 瑀曰： 古之肉刑，乃死刑之外。陛下於死刑之内，降从断趾，便是以生易死，足为宽法。 上曰： 朕意以为如此，故欲行之。又有上书言此非便，公可更思之。 其后，蜀王府法曹参军裴弘献上疏驳律，遂令参掌删改之。於是与房玄龄等建议，以为古肉刑既废，制为死、流、徒、杖、笞凡五等，以备五刑，今复设刖足，是为六刑。减死意在於宽，加刑又如烦峻。与八座定议奏闻。於是又除断趾法，改为加役流三千里，居作二年。殿中监卢宽持私药入尚食厨，所司议当重刑。上曰： 衹是错误不解。 遂赦之。二年三月，大理少卿胡演进每月囚帐，上览焉。问曰： 其閒罪亦有情可矜，何容皆以律断？ 对曰： 原情宥罪，非臣下所敢。 上谓侍臣曰： 古人云： 鬻棺之家，欲岁之疫。 匪欲害於人，利於棺售故耳。今法司覆理一狱，必求深刻，欲成其考。今作何法，得使平允？ 王珪奏曰： 但选良善平恕人，断狱允当者，赏之，即奸伪自息。 上曰： 古者断狱，必讯於三槐九棘之官。今三公九卿，即其职也。自今大辟罪，皆令中书、门下四品以上及尚书议之。 后大理引囚过，次到岐州刺史郑善果。上谓演曰： 如郑善果等，官位不卑，纵令犯罪，不可与诸囚同例。自今三品以上犯罪，不须将身过朝堂听进止。 又旧条，兄弟分后，荫不相及，连坐俱死，祖孙配没。会有同州人房强，弟任统军於岷州，以谋反伏诛，强当从坐。太宗尝录囚徒，悯其将死，为之动容，顾谓侍臣曰： 刑典仍用，盖风化未洽之咎。愚人何罪，而肆重刑乎？用刑之道，当审事理之轻重，然后加之以刑罚。何有不察其本而一概加诛，非所以恤刑重人命也。然反逆有二：一为兴师动众，二为恶言犯法。轻重有差，而连坐皆死，岂朕情之所安哉！ 更令百僚详议。於是玄龄等复定议曰： 按礼，孙为王父尸；按令，祖有荫孙之义。然则祖孙亲重，兄弟属轻。应重反流，合轻翻死，据礼论情，深为未惬。今定律：祖孙与兄弟缘坐，俱配没。其以恶言犯法不能为害者，情状稍轻，兄弟免死，配流为允。 从之。自是比古死刑，殆除其半。据隋代旧律，减大辟入流者九十二条，减流入徒者七十一条。其当徒之法，唯夺一官。除名之人，仍同士伍。凡削苛去惨、变重为轻者，不可胜纪。又制： 在京见禁囚，刑部每月一奏。从立春至秋分，不得奏决死刑。其大祭祀及致斋日、朔望、上下弦、二十四气、雨未晴、夜未明、断屠日月及假日，并不得奏决死刑。 因大理丞张蕴古、交州都督卢祖尚并以忤旨诛斩，帝寻追悔，遂下制，凡决死刑，虽令即杀，二日中五覆奏，下诸州三覆奏。（初，河内人李好德风疾瞀乱，有妖妄之言，诏大理丞张蕴古按其事。蕴古奏好德颠病有徵，法不当坐。理书侍御史权万纪劾蕴古贯属相州，好德兄厚德为其刺史，情在阿纵。又，卢祖尚固辞交州。并处斩。既而悔之，遂有此制。）上又曰： 古之行刑，君为彻乐减膳。朕廷无恒设之乐，莫知何彻，然对食即不啖酒肉。自今以后，令尚食相知，刑人日勿进酒肉。内教坊及太常，并宜停教。曹司断狱，多据律令，虽情在可矜，而不敢违法，守文定罪，或恐有冤。自今门下覆理，有据法合死而情在可宥者，宜录状奏。 自是全活者甚众。其五覆奏，决以前一日一覆奏，决日又三覆奏。唯犯恶逆者，一覆而已。著之於令。四年十一月，制： 决罪人不得鞭背。 （太宗以暇日开明堂图，见五藏之系，咸附背脊，乃叹曰： 夫箠者，刑之最轻者也。死者，生之至重者也。岂容犯最轻之刑而或致死？自古帝王不悟，不亦悲夫！ 即日遂有此制。）六年十二月，上亲录囚徒，放死罪三百九十人归於家，令明年秋来就刑。其后，应期毕至，诏悉原之。
高宗即位，遵贞观故事，务在恤刑。尝问大理卿唐临在狱系囚之数，临对曰： 见囚五十馀人，唯二人合死。 上以囚数全少，甚喜也。总章二年五月，上以常法外先决杖一百者，多致殒毙，乃下诏曰： 别令於律外决杖一百者，前后总五十九条，内有盗窃及蠹害尤甚者。今量留十二条，自馀四十七条，并宜停废。 
武太后长寿三年五月敕： 贬降官并令於朝堂谢之，仍容三五日装束。至任日，不得别摄馀州县官，亦不得通计前后劳考。 
开元十年六月敕： 自今以后，准格敕应合决杖人，若有便流移左贬之色，杖讫，许一月内将息，然后发遣。其缘恶逆、指斥乘舆者，临时发遣。 二十五年，刑部断狱，天下死罪唯有五十八人。大理少卿徐峤上言： 大理狱院，由来相传杀气太盛，鸟雀不栖，至是有鹊巢其树。 於是百僚上表贺，以为几至刑措。天宝元年二月敕： 官吏准律应犯枉法赃十五匹合绞者，自今以后，特加至二十匹。仍即编诸格律，著自不刊。 六载正月敕： 自今以后，所断绞、斩刑者，宜削除此条，仍令法官约近例，详定处分。 
论曰：圣唐刑名，极於轻简。太宗文皇帝降隋氏大辟刑百六十三条入流、入徒免死，其下递减唯轻。开辟以来，未有斯比。如罪恶既著，制命已行，爱惜人命，务在哀矜，临於剿绝，仍令数覆。获罪自然引分，万姓由是归仁，感兹煦妪，藏於骨体。虽武太后革命二纪，安禄山倾陷两京，西戎侵轶，贼泚窃发，皇舆巡狩，宇内忧虞，亿兆同心，妖氛旋廓，刑轻故也。国家仁深德厚，固可侔於尧舜，夏殷以降，无足徵矣。
囚系（夏殷周）
周易旅卦曰： 山上有火，旅。君子以明慎用刑，而不留狱。 月令曰： 命有司修法制，缮囹圄，去桎梏。 
夏桀不循祖法而为虐政，召汤，囚之夏台。
殷纣立，无道，囚文王於羑里。
周官司寇： 凡害人者，寘之圜土，弗使冠饰，而加明刑焉。任之以事，而收教之。能改者，上罪三年而舍，中罪二年而舍，下罪一年而舍。其不能改而出圜土者，杀。虽出，三年不齿。（害人，为百姓害者。寘，置也。弗使冠饰者，著黑幪，若古之象刑。明刑者，书其罪於大方版，著其背。任之以事，若今罚作也。舍，释也。出，谓逃亡也。反於中国者，舍之还乡里也。）凡囚者，上罪梏拲而桎，中罪桎梏，下罪梏。王之同族拲，有爵者桎，以待弊罪。 （凡囚者，谓非盗贼，自以他罪拘者。拲者，两手共一木。桎梏者，两手各一木，在手曰梏，在足曰桎。中罪不拲，手足各一木；下罪又去桎。王同族及命士以上，虽有上罪，或拲或桎而已。弊，断也。拲音居勇反。弊音必势反。）
舞紊（汉梁北齐）
汉武帝以张汤为廷尉，所治即上意所欲罪，予监吏深刻者；即上意所欲释，予监吏轻平者。所治即豪，必舞文巧诋；（诋，诬也。）即下户羸弱，时口言 虽文致法，上裁察 。於是往往释汤所言。（下户羸弱，汤欲佐助，虽具文奏之，而又口奏，言虽律令之文合致此罪，听上裁察，盖为此人希恩宥也。於是上得汤此言，往往释其人罪，非未奏之前口豫言之也。）迁御史大夫。时大兴兵伐匈奴，县官空虚。汤排富商大贾，出告缗令，鉏豪强并兼之家，舞文巧诋以辅法。（辅，助也。以巧诋助法，言不公平。）文书盈於几阁，典者不胜遍睹，是以郡国承用者駮，（不晓其指，用意不同。）或罪同而论异，奸吏因缘为市，（弄法而受财，若市买之交易。）所欲活则傅生，所欲陷则予死比，（傅读曰附。）议者咸冤伤之。杜周为廷尉，其治大抵仿张汤，（仿，依。）而善候伺。上所欲挤者，因而陷之；上所欲释，久系待问而微见冤状。客有谓周曰： 君为天下决平，不循三尺法，专以人主意指为狱，狱者固如是乎？ 周曰： 三尺安出哉？前主所是著为律，后主所是疏为令；当时为是，何古之法乎！ 
梁武帝敦睦九族，优借朝士，有犯罪者，皆讽臣下屈法申之。百姓有罪，即按以法。其缘坐老幼不免，一人亡逃，则举家质作。人既穷急，奸宄益深。后帝亲南郊，秣陵老人遮帝曰： 陛下为法，急於黎庶，缓於权贵，非久长之术。诚能反是，天下幸甚。 帝锐意儒雅，疏简刑法，自公卿大臣，咸不以鞫狱为意。奸吏招权，巧文弄法，货贿成市，多致枉滥。大率二岁刑以上，岁至五千人。是时徒居作者具五任，其无任者著斗械。（任，即保。）若疾病，权解之。是后囚徒或有优剧。大同中，皇太子在春宫视事，见而愍之，乃上疏曰： 臣奉敕权视京师杂事，窃见南北郊坛、材官、车府、太官下省、左装等处，并启请四五岁以下轻囚，助充使役。自有刑均罪等，愆目不异，而甲付钱署，乙配郊坛。钱署三所，於事为剧；郊坛六处，在役则优。今听狱官详其可否，舞文之路，自此而生。公平难遇其人，流泉易启其齿，将恐玉科重轻，全关墨绶；金书去取，更由丹笔。愚谓宜详立条制，以为永准。 
北齐武成帝河清中，有司奏上齐律。其不可为定法者，别制权令二卷，与之并行。后平秦王高归彦谋反，须有约罪，律无正条，於是遂有别条权格，与律并行。大理明法，上下比附，欲出则附依轻议，欲入则附从重法，奸吏因之，舞文出没。至於后主，权幸用事，有不附之者，阴中以法。纲纪紊乱，卒至於亡。
峻酷（殷秦汉梁后魏北齐后周隋大唐）
三苗作五虐之刑，杀戮无辜，爰始淫为劓、刵、椓、黥。（始为截人耳鼻，椓阴黥面，以加无辜，故曰五虐。）
殷纣为炮格之刑，（膏铜柱，下加之以炭，令有罪者行焉，名曰炮格之刑。）又醢九侯，脯鄂侯。周西伯献洛西之地，以请除炮格之刑，纣许之。后淫乱不止，比干死争，纣曰： 吾闻圣人之心有七窍。 剖而观之。诸侯皆叛。
秦孝公纳卫鞅说，变法令，舍人无验者坐之，弃灰於路者刑，步过六尺者罚。初，令之作也，一日临渭决囚七百馀人，渭水尽赤。（具刑制上。）
始皇专任狱吏，燕人卢生窃叹曰： 帝亲幸狱吏，乐以行杀为威，天下畏罪持禄，莫敢尽忠。上不闻过而日骄，下慑伏谩欺以取容。 始皇闻之，怒曰： 诸生在咸阳者，吾使廉问，或为妖言以乱黔首。 於是使御史悉按问诸生。诸生传相告引，乃自诬，犯禁者四百六十馀人，皆坑之。三十六年，有坠星下东郡，至地为石。或刻其石曰： 始皇死而地分。 帝闻之，遣御史逐问，莫服，尽取石旁舍者诛之，因燔其石。
胡亥以赵高为郎中令，更法律令，有罪者相坐收族，胡亥从之。群臣诸公子有罪，令高治之。杀大臣蒙毅等，公子十二人戮死尸於市，十公主磔死於杜，财物没入县官，馀相连坐者不可胜数。时山东群盗大起，不能禁。胡亥责李斯，斯惧，乃阿意，以书对曰： 夫贤主必能行督责之术，则人不犯。故韩子曰： 慈父有败子，而严家无格虏。  胡亥悦，行督责益严，刑者相半，死人成积於市。以杀人多者为忠臣。丞相去疾及李斯，与将军冯劫谏胡亥，以寇盗并起，皆苦於转戍，且止阿房作者。胡亥曰： 君不能禁盗，又欲罢先帝所为，何以在位？ 遂下之吏。去疾、劫曰： 将相不辱。 皆自杀。高因谮李斯子由为三川守，与盗通。令高按问斯。高诈为御史十辈，往讯斯，斯以实对，辄令榜掠。斯急，上书，高令弃之不奏。后胡亥使人验斯，斯惧如前使者，乃诬伏。遂具斯五刑，腰斩咸阳市，夷三族。
汉义纵，河东人也。以鹰击毛鸷为治，（言如鹰隼之击，奋毛羽执取飞鸟也。）为定襄太守。纵至，掩定襄狱中重罪二百馀人，及宾客昆弟私入相视者亦二百馀人。纵壹切捕鞫，曰 为死罪解脱 。（壹切皆捕之也。及为解脱死罪，尽杀之。）是日，皆报杀四百馀人。（奏请得报而论杀。）郡中不寒而栗。竟坐事诛。
严延年为河南太守，其治务在摧折豪强，扶助贫弱。贫弱虽陷法，曲文以出之；其豪桀侵小民者，以文内之。（饰文而入之为罪。）众人所谓当死者，一朝出之；所谓当生者，诡杀之。（诡违正理而杀之。）吏民莫能测其意深浅，战栗不敢犯禁。按其狱，皆文致不可得反。（致，至密也。言其文案整密也。反音幡。）吏忠尽节者，厚遇之如骨肉，皆亲乡之，出身不顾，以是治下无隐情。然疾恶太甚，中伤者多，尤巧为狱文，善史书，所欲诛杀，奏成於手，中主簿亲近史不得闻知。奏可论死，奄忽如神。冬月，传属县囚，会论府上，（总集郡府而论杀。）流血数里，河南号曰 屠伯 。竟以政治不道，弃市。初，延年母从东海来，到雒阳，適见报囚。（奏报行决也。）母大惊，便止都亭，不肯入府。延年出至都亭谒母，母闭閤不见。延年免冠顿首閤下，良久，母乃见之，因数责延年： 幸得备郡守，专治千里，不闻仁爱教化，有以全安愚民，顾乘刑罚多刑杀人，（顾，反也。乘，因也。）欲以立威，岂为民父母意哉！天道神明，人不可独杀。（言多杀人者，己亦当死。）我不意当老见壮子被刑戮也。（言素意不自谓如此。）行矣！去女东归，扫除墓地耳。 （言待其丧至也。）遂去。归郡，见昆弟宗人，复为言之。后岁馀，果败。东海莫不贤智其母。
王温舒为河内太守。先为广平都尉时，皆知河内豪奸之家。及往，以九月至，令郡具私马五十匹，为驿自河内至长安。设方略，捕郡中豪猾，相连坐千馀家。上书请大者至族，小者乃死，家尽没入偿赃。奏行不过二日，得可，事论报，至流血十馀里。河内皆怪其奏，以为神速。尽十二月，郡中无犬吠之盗。温舒竟坐诛。
尹赏为长安令。长安中奸猾浸多，闾里少年群辈杀吏，受赇报仇，相与探丸为弹，（为弹丸，作赤、白、黑三色，而共探取之。）得赤丸者斫武吏，得黑者斫文吏，白者主治丧；（其党与有为吏及他人所杀者，则主其丧事。）城中薄暮尘起，剽劫行者，死伤横道，枹鼓不绝。（枹，击鼓椎也，音孚。）赏以三辅高第选守长安令，得一切便宜从事。赏至，修治长安狱，穿地深方各数丈，致令辟为郭，（致，谓积累也。令辟，〈鹿瓦〉砖也。郭，谓四周之内也。致，读如本字，又音缀。令音零。辟音避历反。）以大石覆其口，名为 虎穴 。乃部户曹掾史，与乡吏、亭长、里正、父老、伍人，（五家为伍。伍人者，各其同伍之人也。）杂举长安中轻薄少年恶子，（恶子，不承父母教命者。）无市籍商贩作务，而鲜衣凶服被铠扞持刀兵者，悉籍记之，（凶服，危险之服也。铠，甲也。扞，臂衣也。籍记，为名籍以记之。）得数百人。赏一朝会长安吏，车数百两，分行收捕，皆劾以为通行饮食（上荫，下嗣。）群盗。赏亲阅，见十置一，（置，放也。）其馀尽以次内虎穴中，百人为辈，覆以大石。数日一发视，皆相枕藉死，便舆出，瘗寺门桓东，（瘗，埋也。旧亭传於四角面百步筑土四方，上有屋，屋上有柱出，高丈馀，有大板贯柱四出，名曰桓表。县所治夹两边各一桓。陈、宋之俗言桓声如和，今犹谓之和表。即华表。）楬著其姓名，（楬，杙也。椓杙於瘗处而书死者名也。楬音竭，杙音弋，字并从木。）百日后，乃令死者家各发取其尸。
王莽居摄，翟义、刘信起兵，莽讨败之，夷三族，诛及种嗣，至皆同坑，以棘五毒并葬之。其后陈良、终带叛入匈奴，莽求得，行焚如之刑，烧杀之。及天下兵起，董忠反，莽败之。莽令剉忠，收其家族，以醇醯毒药、尺白刃、丛棘埋之。
梁元帝即位於江陵。帝素苛刻，及周师至，狱中死囚且数千人，有司请皆释之，以充战士。帝不许，并令棒杀之。事未行，而城陷。
后魏太武帝太平真君十一年六月，诛司徒崔浩。清河崔氏无远近，及范阳卢氏、太原郭氏、河东柳氏，皆浩之姻亲，尽夷其族。初，崔浩修国史，标立石铭，刊国记。浩本书事备而不典，既刊在衢路，往来行者以为言，事遂闻发。浩及秘书郎吏以下数百人尽死。浩之将诛也，幽絷，置之槛内，送於平城南，使卫士数十人溲（疏有反）其上，呼声嗷嗷，闻於行路。自宰司之被害，未有如浩之甚。
文成帝太安四年，始设酒禁。是时，年穀屡登，士人多因酒致酗讼，或议王政，故一切禁之，酿、酤、饮斩，吉凶宾亲，则开禁有日程。增置内外候官，伺察诸曹、外部州镇，至有微服杂乱於府寺閒，以求百官疵失。其所穷理，有司苦加讯测，而多相诬逮，辄劾以不敬。诸司官赃二丈，皆斩。又增律七十九章，门房之诛十有三，大辟三十五，刑六十二。
秦州刺史于洛侯为政，贪酷安忍。部人当炽夺人吕胜胫缠一具，洛侯辄鞭当炽一百，截其右腕。又王陇客刺杀王羌奴、王愈二人，依律罪死而已。洛侯生拔陇客舌，刺其本，并刺胸腹二十馀疮。陇客不堪苦痛，随刀战动，乃立四柱，磔其手足，命将绝，始斩其首，支解四体，分悬道路。见之者无不伤楚叹愕，合州惊震，人怀怨愤。又王元寿等一时反叛。有司纠劾。孝文帝诏使者於州常刑人处宣告兵人，然后斩洛侯以谢百姓。
北齐文宣帝自六年之后，遂以功业自矜，酷暴昏狂，任情喜怒。为大镬、长锯、剉、碓之属，并陈於庭，意有不快，则手自屠裂，或命左右脔啖，以逞其意。时杨遵彦秉政，乃命宪司先定死罪囚，置於仗卫之中，帝欲杀人，则执以应命，谓之供御囚。经三月不杀者，则免其死。帝尝幸金凤台，受佛戒，多召死囚，编籧篨为翅，令之飞下，谓之放生，坠皆致死，帝以为欢。时有司折狱，又皆酷法，讯囚则用车辐拱杖，夹指压踝，又立之烧犁耳上，或使以臂贯烧车釭，既不胜其苦，皆致诬伏。
后周宣帝性残忍暴虐，自在储贰，恶其叔父齐王宪及王轨、宇文孝伯等。及即位，并先诛戮。由是内外不安，俱怀危惧。其后，荒淫日甚，恶闻其过，诛杀无度，疏斥大臣。又数行肆赦，为奸者皆轻犯刑法，政令否塞，下无適从。於是又广刑书要制，而更峻其法，谓之刑经圣制。宿卫之官，一日不直，罪至削除。逃亡者皆死，而家口籍没。上书字误者，科其罪。又作礔礰车，以威妇人。其决人罪，云与杖者，即百二十；云多打者，即二百四十，名曰 天杖 。帝既酣饮过度，有下士杨文祐因歌曰： 朝亦醉，暮亦醉。日日恒常醉，政事日无次。 郑译奏之，帝怒，命赐杖二百四十而致死。后更命中士皇甫猛歌，猛又讽谏，郑译又奏之，又赐猛杖百二十。是时下自公卿，内及妃后，咸加捶楚，上下愁恐焉。
隋文帝性猜忌，素不悦学，既任智而获大位，因以文法自矜，明察临下。恒令左右觇内外，小有过失，则加以重罪。又患令史赃污，因私使人以钱帛遗之，得犯立斩。每於殿廷打人，一日之中，或至数四。尝怒问事挥楚不甚，即令斩之。十年，尚书左仆射高颎、理书侍御史柳彧等谏，以为朝堂非杀人之处，殿廷非决罚之地。帝不纳。颎等乃尽诣朝堂请罪，曰： 陛下子育群生，务在去弊，而百姓无知，犯者不息，致陛下决罚过严。皆臣等不能有所裨益，请自退屏，以避贤路。 帝於是顾谓领左右都督田元曰： 吾杖重乎？ 元曰： 重。 问其状，元举手曰： 陛下杖大如指，捶楚人三十者，比常杖数百，故多致死。 帝不怿，乃令殿内去杖，欲有决罚，各委所由。后楚州行参军李君才上言，帝宠高颎过甚，上大怒，命杖之，而殿内无杖，遂以马鞭笞杀之。自是殿内复置杖。未几怒甚，又於殿廷杀人，兵部侍郎冯基固谏，帝不从，竟於殿廷行决。帝亦寻悔，宣慰冯基，而怒群僚之不谏者。开皇十六年，有司奏合川仓粟少七千石，命斛律孝卿鞫问其事，以为主典所窃。复令孝卿驰驿斩之，没其家为奴婢，鬻粟以填之。是后盗边粮者，一斗以上皆死，家口没官。十七年，诏又以所在官人，不相敬惮，多自宽纵，事难克举。诸有殿失，虽备科条，或据律乃轻，论情则重，不即决罪，无以惩肃。其诸司属官，若有愆犯，听於律外斟酌决杖。於是上下相驱，迭行捶楚，以残暴为幹能，以守法为懦弱。是时，帝意每尚惨急，而奸回不止。又定盗一钱弃市法，闻见不告者坐至死。自此四人共盗一榱桷，三人同窃一瓜，事发即时行决。有数人劫执事而谓之曰： 吾岂求财者邪？但为枉人来耳。而为我奏至尊，自古以来，体国立法，未有盗一钱而死也。而不为我以闻，吾更来，而属无类矣。 帝闻之，为停盗取一钱弃市之法。帝尝发怒，六月棒杀人。大理少卿赵绰固争曰： 季夏之月，天地成长庶类，不可以此时诛杀。 帝报曰： 六月虽曰生长，此时必有雷霆。天道既於炎阳之时震其威怒，则天而行，有何不可？ 遂杀之。帝猜忌益甚，臣僚用法尤峻。御史以元正日不劾武臣衣剑之不齐者，或以白帝，帝谓之曰： 尔为御史，何纵舍自由？ 命杀之。谏议大夫毛思祖谏，又杀之。左领军府长史考校不平，将作寺丞以课麦〈麦肙〉迟晚，武库令以署庭荒芜，独孤师以私受蕃客鹦鹉，帝察知，并亲临斩决。仁寿中，用法益峻，帝既喜怒不常，不复依准科条。时杨素正被委任，素又禀性高下，公卿股栗，不敢措言。素於鸿胪少卿陈延不平，蕃客馆庭中有马屎，又庶仆毡上樗蒲，旋以白帝，皆於西市棒杀，而搒捶陈延，殆至於毙。大理寺丞杨远、刘子通等，性爱深文，每随衙奏狱，能顺帝旨。帝大悦，并遣於殿庭三品行中供奉。每有诏狱，专使主之，候帝所不快，则按以重抵，无殊罪而死者不可胜原。远又能附杨素，每於涂中接候，而以囚名目白之，皆随素所为轻重。其临终赴市者，莫不涂中呼枉，仰天而哭。
炀帝大业中，外征四夷，内穷嗜欲，兵革岁动，赋敛滋繁。穷人无告，聚为盗贼。帝乃更立严刑，敕天下窃盗以上，罪无轻重，不待闻奏，皆斩。百姓转相群聚，攻剽城邑，诛罚不能禁。帝以盗不息，乃益肆淫刑。九年，又诏为盗者籍没其家。自是群贼大起，郡县官人又各擅威福，生杀任情矣。及杨玄感反，帝诛之，罪及九族。其尤重者，行轘裂枭首之刑，或磔而射之，命公卿以下脔啖其肉。百姓怨嗟，天下大溃。
贝州刺史厙狄士文至州，发擿奸隐，长吏尺布斗粟之赃，无所宽贷。得千馀人而奏之，悉配防岭南，亲戚相送，哭泣之声遍於州境。至岭南，遇瘴疠死者十八九，於是父母妻子唯哭士文。士文闻之，令人捕捉，捶挝盈前，而哭者弥甚。有京兆韦焜为贝州司马，河东赵达为清河令，二人并苛刻，唯长史有惠政。时人为之语曰： 刺史罗刹暴，司马蝮蛇瞋，长史含笑判，清河生吃人。 士文竟坐免。
田式为襄州总管，专以立威为务，每视事於外，必盛气以待其下，官属股栗，无敢仰视。有犯禁者，虽至亲昵，无所容贷。其女婿京兆杜宁，自长安省之，式诫宁无出外。宁久之不得还，窃上楼瞻眺，以畅郁思。式知之，笞宁五十。其所使奴，尝诣式白事，有虫上其衣衿，挥袖拂去之。式以为慢己，立即棒杀之。或僚吏奸赃，部内劫盗者，无问轻重，悉禁地牢中，寝处粪秽，令其苦毒，自非身死，终不得出。每赦书到州，式未暇省读，先召狱卒，杀重囚，然后宣示百姓。其刻暴如此，由是除名为百姓。
王文同为恒山郡守。有一人豪猾，每持长吏长短，前后守令咸惮之。文同下车，闻其名，召而数之。令左右刳木为大橛，埋之於庭，出尺馀，四角各埋小橛。令其人踣心於木橛上，缚四支於小橛，以棒殴其背，应时溃烂。郡中大骇，吏人相视慑气。及炀帝征辽东，令文同巡察河北诸郡。文同见有沙门斋戒菜食者，以为妖妄，皆收系狱。至河閒，召诸郡官人，小有迟违者，辄覆面於地，箠杀之。有沙门相聚讲论，及长老共为佛会者数百人，文同以为结聚惑众，斩之。又悉裸僧尼，验有淫状非童男女者数千人，复将杀之。百姓号哭於路，诸郡惊骇，各奏其事。帝闻而大怒，遣使者达奚善意驰锁之，斩於河閒，以谢百姓。雠人剖其棺，脔其肉而啖之，斯须咸尽。
大唐武太后临朝，属徐敬业、越王贞等起兵，遂立威刑，以服天下，将移神器，渐引酷吏，务令深文。长寿年，有上书人言岭表流人有阴谋逆者，乃遣司刑评事万国俊就按之，若得反状，便行斩决。国俊至广州，遍召流人，拥之水曲，以次加戮，三百馀人一时并命。然后锻炼，曲成反状。仍更诬奏云： 诸道流人，咸有怨恨。若不推究，为变非遥。 太后又命摄监察御史刘光业、王德寿、鲍思恭、王处贞、屈贞筠等，分往剑南、黔中、安南、岭南等六道按鞫流人。光业诛九百馀人，德寿诛七百人，其馀少者不减数百人，亦有杂犯及远年流人枉及祸焉。
时周兴、来俊臣等，相次推究大狱。乃於都城丽景门内，新置推事使院，时人谓之 新开狱 。俊臣又与侍御史侯思止、王弘义、郭霸、李敬仁，评事康暐、卫遂忠等，招集告事者数百人，共为罗织，以陷良善。前后枉遭杀害者，不可胜数。又造告密罗织经一卷，其意旨皆网罗前人，织成反状。俊臣每鞫囚，无问轻重，多以醋灌鼻。禁地牢中，或盛之於瓮，以火圜绕炙之，兼绝其粮饷，至有抽衣絮以啖之者。又作大枷，凡有十号：一曰定百脉，二曰喘不得，三曰突地吼，四曰著即承，五曰失魂胆，六曰实同反，七曰反是实，八曰死猪愁，九曰求即死，十曰求破家。又令寝处粪秽，备诸苦毒。有制书宽囚徒，俊臣必先遣狱卒尽杀重囚，然后宣示。自是海内凶惧，道路侧目。
天授二年正月，御史中丞知大夫事李嗣贞以来俊臣等用法严酷，上疏曰： 臣闻陈平事汉祖，谋疏楚君臣，乃用黄金五万斤，行反閒之术。项王果疑臣下，陈平反閒遂行。今告事纷纭，虚多实少，当有凶慝。焉知必无陈平，先谋疏陛下君臣，后谋良善？陛下昨语臣云： 我比来已作此意。 便是愚臣管测，先天而天不违。至如罗织之徒，即疏閒之渐。陈平反閒，其远乎哉？王制曰： 凡制刑决狱，以成告於正，正听之，以狱成告於大司寇，大司寇听之棘木之下，与孤卿大夫、公、侯、伯、子、男以狱成告於王，王命三公参听之，三公以狱成又告於王，王三宥之，然后制刑。 臣窃见比日狱官一单车使推讫，万事即定，法家随断，轻重不推，或有临时便决，不待闻奏。此权由臣下，非审慎之法，傥有冤滥，何由可知？况乎九品之官，专命推覆，操杀生之柄，窃人主之威，按覆既不在秋官，省审复不由门下，事非可久，物情骇惧。老子云： 国之利器，不可以示人。 今若假此威权，便是窥国家利器也，不可不慎。 麟台正字陈子昂上书曰： 臣闻之，圣人出，必有驱除，盖天人之符，应休命也。日者东南微孽，敢谋乱常，陛下顺天行诛，罪恶咸服，岂非上天意欲彰陛下神武之功哉！而执事者不察天心，以为人意，恶其首乱倡祸，法合诛屠，将息奸原，穷其党与，遂使陛下大开诏狱，重设严刑，冀以惩创，劝於天下，大或流血，小御魑魅。今朝廷惶惶，莫能自固，海内倾听，以相惊恐。愚臣昧焉，窃恐非五帝、三王伐罪吊人之意也。顷年以来，伏见诸方告密，囚累百千辈。大抵所告，以扬州为名，及其穷竟，百无一实。遂使奸臣之党，快意相雠，睚眦之嫌，则称有密，一人被讼，百人满狱，使者推捕，冠盖如市。咸谓陛下爱一人而害百人，天下喁喁，莫知宁所。伏愿念之，即天下幸甚。 京兆府万年县主簿徐坚上疏曰： 臣闻书有五听之道，虑失实情也；令著三覆之奏，恐致虚枉也。比见有敕，勘当反逆，命使者得实便决杀。人命至重，不可再生，倘万分之中有一不实，欲诉无路，怀枉谁明，饮恨吞声，赤族从戮，岂不痛哉！此不足肃奸逆而明刑典，適所以长威福而生疑惧。臣愿绝此处分，依法覆奏，则死者甘伏，知泣辜之恩；生人欢悦，见详刑之意。 
圣历元年，武太后谓侍臣曰： 往者来俊臣等推按刑狱，朝臣递相牵引，咸承反逆。中閒疑有枉滥，更遣近臣就狱亲问，皆得手状，承引不虚。近日俊臣死后，更无闻有反者，然则以前就戮者，不有冤滥者邪？ 夏官侍郎姚元崇对曰： 比破家者，皆是枉错自诬，告者持以为功，天下号为罗织，甚於汉之党锢。陛下令近臣就狱问者，近臣亦不自保，何敢动摇？今日以后，臣以微躯及一门百口保见在内外官更无反者。乞陛下得告状收掌，不须推问。 太后大悦曰： 以前宰相皆顺成其事，陷朕为淫刑之主。 太后颇悟。於是监察御史魏靖上疏曰： 来俊臣身处极法，以其罗织良善。臣闻郭霸自刺而唱快，万国俊被遮而遽亡。霍献可临终，膝拳於顶；李敬仁将死，舌至於脐。皆众鬼满庭，群妖横道，唯徵集应，若响随声。备在人传，不为虚说。伯有昼见，殆无以过。此亦罗织之一据也。倘使平反者数人，众共详覆来俊臣等所推大狱，庶邓艾获申於今日，孝妇不滥於昔时，恩涣一流，天下幸甚。 於是制缘来俊臣、丘神勣等所推鞫人身死籍没者，令三司重检勘，有冤滥者，并皆雪免矣。
中宗神龙元年制： 以丘神勣、来子珣、周兴、万国俊、来俊臣、鱼承晔、王景昭、索元礼、傅游艺、王弘义、张知默、裴籍、焦仁亶、侯思止、郭霸、李敬仁、皇甫文备、陈嘉言、刘光业、王德寿、王处贞、屈贞筠、鲍思恭等，自垂拱以来，多枉滥杀人者，所有官爵，并令追夺。 於是天下称庆。
开元格
周朝酷吏来子珣、（京兆府万年县。）万国俊、（荆州江陵县。）王弘义、（冀州。）侯思止、（京兆府。）郭霸、（舒州同安县。）焦仁亶、（蒲州河东县。）张知默、（河南府缑氏县。）李敬仁、（河南府河南县。）唐奉一、（齐州金节县。）来俊臣、周兴、丘神勣、索元礼、曹仁悊、王景昭、裴籍、李秦授、刘光业、王德寿、屈贞筠、鲍思恭、刘景阳、王处贞。（以上检州贯未获及。）
右二十三人，残害宗支，毒陷良善，情状尤重，身在者宜长流岭南远处。纵身没，子孙亦不许仕宦。
陈嘉言、（河南府河南县。）鱼承晔、（京兆府栎阳县。）皇甫文备、（河南府缑氏县。）傅游艺。
右四人，残害宗支，毒陷良善，情状稍轻，身在者宜配岭南。纵身没，子孙亦不许近任。
敕依前件
开元十三年三月十二日
