<strong>州郡七</strong>
古荆河州（今置郡府十八县一百三十六）
河南府（洛）二十六县（河南洛阳汜水告成登封缑氏密温伊阙伊阳寿安福昌永宁渑池王屋河阳新安巩偃师陆浑阳翟济源颍阳河阴河清长水）
陕（陕）五县（陕硖石平陆芮城灵宝）
弘农（虢）六县（弘农湖城卢氏玉城朱阳阌乡）
临汝（汝）七县（梁叶鲁山龙兴临汝襄城郏城）
荥阳（郑）七县（管城荥阳中牟新郑荥泽阳武原武）
陈留（汴）六县（开封浚仪陈留雍丘封丘尉氏）
雎阳（宋）十县（宋城襄邑楚丘柘城虞城宁陵单父穀熟下邑砀山）
谯郡（亳）八县（谯临涣永城酂真源鹿邑城父蒙城）
济阴（曹）六县（济阴成武冤句考城南华乘氏）
颍川（许）六县（长社鄢陵长葛临颍许昌扶沟）
淮阳（陈）六县（宛丘项城南顿西华太康溵水）
汝阴（颍）四县（汝阴下蔡颍上沈丘）
汝南（荆河）十一县（汝阳上蔡平舆郾城西平吴房朗山真阳新息褒信新蔡）
淮安（唐）七县（比阳慈丘方城湖阳平氏桐柏泌阳）
南阳（邓）七县（穰南阳向城内乡菊潭新野临湍）
武当（均）三县（武当郧乡丰利）
襄阳（襄）七县（襄阳临汉穀城宜城义清乐乡南漳）
汉东（随）四县（随枣阳唐城光化）
古荆河州
禹贡曰： 荆河之州，（西南至荆山，今襄阳郡南漳县界，北距河也。）伊、洛、瀍、涧既入于河，（伊出今河南府伊阙县陆浑山。洛出今上洛郡洛南县冢岭山。瀍出今河南县穀城山。涧出渑池县山。四水皆入河也。）荥波既潴，（荥本沇水溢出，在今荥阳郡荥泽县也。波亦水名，言其水并以遏聚矣。一说谓荥水之波也。今沇水不过河。）道荷泽，被孟潴。（荷泽在今鲁郡方与县。孟潴亦泽名，在今睢阳郡虞城县，即孟潴泽也。言荷泽水衍溢则使被及孟潴，不常入也。道音导。荷音柯。）厥土惟壤，下土坟垆。（高地即壤，下地即坟垆。垆谓土之刚黑者。坟，扶粉反。垆音卢。）浮于洛、河。 （因洛入河。）舜为十二牧之一。周礼职方： 河南曰荆河州，其山曰华，（即今华阴郡山也。连延东出，故属荆河州。）薮曰圃田，（在今荥阳郡中牟县。）川曰荥、雒，（荥即荥泽。洛即洛川，今福昌县界。）浸曰波、溠。（出黄山，在今汉东郡枣阳县东北。又云波水出歇马岭。即应劭所谓孤山，在今临汝郡鲁山县西北。溠音庄亚反。）其利林漆丝枲。人二男三女。畜宜六扰，（马、牛、羊、豕、犬、鸡也。谓之扰者，言人所驯养也。）穀宜五种。 （黍、稷、稻、菽、麦。）荆河州在九州之中，言常安逸也。又云逸者，舒也，言禀中和之气，性理安舒也。其在天官，柳、七星、张则周之分野，（汉之河南、雒阳、穀城、平阴、偃师、巩、缑氏，皆其分也。今河南府之河南、雒阳、偃师，东至缑氏、巩县，南得伊阙也，北至於河。）房、心则宋之分野，（汉之沛、梁、济阴，皆其分也。今睢阳、谯郡、济阴地也。）觜觿、参则魏之分野，（汉之高陵以东，及陈留、汝南之召陵、〈氵隱〉强、新汲、西华、长平，颍川之舞阳、郾、许、鄢陵，河南之开封、中牟、阳武、酸枣、卷，皆其分也。今弘农郡之北境，荥阳之东北境，颍川之东境，淮阳之北境，汝南之北境，并陈留郡地也。）角、亢、氐则韩之分野。（汉之南阳及颍川之父城、定陵、襄城、颍阳、颍阴、长社、阳翟、郏，东接汝南，西接弘农，兼得新安，宜阳，皆其分也。今陕郡之河南地，河南府之西境、南境、东境，荥阳、临汝、颍川之西境，汉东、淮安、南阳、武当等郡也。）兼得秦楚之交。（汉之弘农故关以西，今弘农郡之南境，宜属秦。汉之汝南，今汝阴、汝南之南境，淮阳之南境，汉之南郡北境，今襄阳郡地，并宜属楚也。）秦分天下置郡，为三川、（今河南府、陕郡之河南地，弘农、临汝、荥阳、陈留等郡地是也。）砀、（今睢阳、谯郡、济阴等郡地是也。）颍川，（今颍川、淮阳、汝阴、汝南等郡地是也。）南阳郡之东境、北境，（今汉东、淮安、南阳、武当等郡地是也。）南郡之北境。（今襄阳郡。）汉武置十三州，此为荆河州。（领郡国五。其今河南府、陕郡、弘农之地，则属司隶，陈留、济阴之地，则属兖州也。）后汉为司隶、（理洛阳。）荆河州，（理於谯，领郡国六。谯，今谯郡是也。）魏亦同。（理汝南安城，今汝南吴房县也。）晋分置司州（领郡十一，理洛阳。）及荆河州，（领郡国十，理梁国项，今淮阳郡项城县也。）永嘉之乱，荆河州没於刘、石、苻、姚。宋初有其南境，置荆河州。（领县十，理汝南郡，即今郡。宋文帝永嘉中全盛得之，后失。）后魏以后，分裂不详焉。大唐分置十五部，此为都畿、（河南府、陕郡、临汝、荥阳等郡。）河南道，（陈留、睢阳、济阴、谯郡、颍川、淮阳、汝阴、汝南等郡。）兼分入山南东道（淮安、南阳、襄阳、汉东、武当。）及河东道。（弘农。）
河南府
（东至荥阳郡二百七十里。南至临汝郡一百八十里。西至陕郡三百三十里。北至高平郡二百八十里。东南到颍川郡三百二十里。西南到弘农郡四百六十五里。西北到绛郡五百里。东北到河内郡百四十里。去西京八百五十里。户十九万三千四百八十，口百十五万七百八十。）
洛州（凡河北诸县，并冀州之域，馀则荆河州之域。今理河南、洛阳二县。）盖周之旧都。昔武王克殷，定鼎於郏鄏。至成王，营成周，卜涧水东、瀍水西而宅洛邑，是为王城。（郏鄏，陌名。汉孔安国云： 王城，今河南城。 周灵王时，穀雒斗，毁王宫，则左传齐庄公遣师城郏是也。在今城之西。按此穀水本涧水，自后遂更名矣。经今城之苑中，入於洛。）又於瀍水东卜，亦吉，迁殷顽人居之。（孔安国云： 将定下都，迁殷人，故并卜之也。 ）平王因犬戎之乱，自酆东迁而居王城，则东周之始王也。至敬王与王子朝争立，出奔晋，定公使魏舒率诸侯之大夫会於狄泉，以其地本成周之城，而居敬王。（按在今洛阳之城东三十馀里故城，是则周之下都也，有狄泉在城中。然而成周是王城、下都之总号，故左氏传曰 苌弘云，西王天弃之，东王必大克 。时子朝居王城，故曰西王，敬王居狄泉，在王城之东，故曰东王。）至考王，封其弟桓公於河南，以续周公之官职。至孙惠公，乃封少子於巩，号东周惠公。（按此时又别称东周也。）王赧立，（赧，尼板反。）东、西周分理，又徙都西周。（则王城也。）初，平王时，雒邑与宗周，（宗周，镐京也。）通封畿，东西长，南北短，长短相覆为千里。后为诸侯所侵，比周之亡，七城而已。（河南、洛阳、新城、平阴、偃师、巩、缑氏也。按七邑之境，西自今河南、洛阳，南自伊阙、缑氏，东得巩县，北至於河。）秦平天下，置三川郡。汉高帝置河南郡。（领县二十二。）后汉改为河南尹，（领县二十。）兼置司隶，（领郡七，理於此。）魏晋郡因之，兼置司州。（领县十一，理於此。）后魏孝文自代徙都之，亦为河南尹。至东、西魏，分有其地，北齐为洛州。（石季龙已为洛州，至齐又改名焉。）齐灭，属后周。（当东、西魏及齐、周之时，二境交争，攻战边镇，俱在於此。）隋初为洛州，炀帝之初，移都创制，复曰荆河州，寻改为河南郡，置尹。大唐平伪郑王充，置洛州。开元元年，改为河南府。凡周、汉、魏、晋、后魏、隋，至於我唐，并为帝都。（周谓平王以下，汉谓后汉，晋谓西晋也。）今号为东京，后改号东都。（按故都城，自周氏至隋大业以前，常为都邑。今都城即隋炀帝大业元年所筑。）领县二十六：
河南（古郏鄏地也，是为王城。又一云 郏，山名，鄏，邑名，在县西南 也。后汉为河南县，有阙塞山，俗曰龙门。有穀城山，瀍水所出。金谷、梓泽，并在东北。其古穀城，在县西北。北齐常山王演筑川以拒周师，又筑孝水戍，在县西北。其天津桥、中桥石脚，并长寿中中书侍郎李昭德造。）
洛阳（古成周之地，亦谓之周南。汉为县。鱼豢曰： 汉火德，火忌水，光武去洛字水，而加隹焉。 有邙山。东北有盟津，本孟地名，都道所凑，古今以为津，武王会八百诸侯，同於此盟，故曰盟津。后汉明帝陵在西北，章帝陵在东南。汉平阴县城在县北五十里。白社里在故城建春门东。其金墉城在故城西北角，魏明帝筑也。）
汜水（古东虢国，为郑灭之，郑为制邑，左传曰 制，岩邑也 。有故虎牢城，即周穆王获虎，命畜之，故曰虎牢。汉谓之成皋县。后汉置成皋关。宋毛德祖戍虎牢，后魏昼夜攻围，二百日方破。其侧有广武城。东魏武定中，将陆子章又增筑虎牢城。后魏孝文帝置东中郎将府於此城中。）
告成（汉阳城县。有箕山、颍水、测影台。汉轮氏县故城在西南。有鬼谷，即鬼谷先生所居，在今县北。武太后封中岳，故改曰告成焉。）
登封（汉崇高县。大唐永徽中，置嵩阳县，武太后改为登封县。有中岳嵩高山，其神祠后魏移於岳东南山下。有少室山、崿岭、故关、五渡水。）
缑氏（古滑国。汉旧县。有缑氏山、轩辕阪。县西南公路涧上有袁术固，四周绝涧甚险，俗云光禄涧。柏谷坞在县东北。）
密（古密国，亦古郐国。左传鲁僖公六年围新密是也。汉旧县也。有洧水、郐水。郐，古外反。）
温（苏忿生所封，春秋王畿内之邑也。）
伊阙（有陆浑山，伊水所出。汉新城县也。陆浑山在西南。）
伊阳（后周置兵於此，备齐。）
寿安（有九曲城，所谓九河也。高齐置孔城防以备周，在今县东南。又有后汉八关城，在县东北，函谷关都尉所理。）
福昌（后汉宣阳县。故韩城在今县东，刘盆子降光武处。魏尚书仆射杜君畿、幽州刺史杜君恕墓并在今县北。县城即魏之一金坞城，东南北三面峭绝天险，后周重兵於此以备高齐。有金门山，其竹可为律管。）
永宁（有三崤山，蹇叔哭其子曰 崤有二陵焉 ，即其所也，在今县西北。又有回溪，即冯异败处，在今县东北，俗名回坑，长四里，阔二丈，深二丈五尺。自汉以前，春秋时，道皆由此县。郦道元注水经云： 汉建安閒，曹公西讨巴汉，恶南路之险，更开北道，自后行旅率多从之。附侧路有石铭云：晋太康三年，弘农太守梁柳修复旧路。 括地志云： 按文王所避风雨，即东垣山也，俗亦号为文王山，有夏后皋墓，北可十里许。其山南临河阴。汉末以来，移道更於岭岑山南，其山在夏后墓正南可五里。 公更开北道，即复春秋时路。后周之初，更复南移。隋炀帝大业三年废。武德初，又通此道，贞观十四年又废。其道西入县界，又东分为二道，东南入福昌县界，北道东入渑池县界。又有熊耳山，刘盆子积甲之所，又穀水所出。后周置黄栌、同轨、永昌三城以备齐也。栌音卢。）
渑池（有古东西俱利二城，即秦昭王与赵惠文王会处，盖云秦赵俱利也。又有千秋亭，晋潘岳於此丧子，有涧水也。）
王屋（古召公之邑。北齐置怀州。今县东二十里齐子岭，周齐分境处。后周置王屋郡。有王屋山，沇水所出。）
河阳（古孟津，后亦曰富平津。在其南谓之陶河潴，魏尚书仆射杜君畿试船沉没之所。其地亦周苏忿生之邑。浮桥即晋当阳侯杜元凯所立。后魏庄帝时，梁将陈庆之来伐，克洛阳，渡河守北中府城，即此。孝文太和中筑之，齐神武使潘乐镇於此，又使高永乐守南城以备西魏，并今城也。其中沾城本东魏所筑，仍置河阳关。今县西南十三里古遮马隄，即后魏尔朱荣杀朝士千三百馀人於此。沾，徒旱反。）
新安（县东北一里有汉故函谷关。其秦关在今灵宝县。汉武帝元鼎三年，楼船将军杨仆数有大功，耻为关外人，上书乞东关，以家财给其用度，乃徙於新安。后周改故函谷关城为通洛防以备齐。郭缘生述征记云：新安县，汉之函谷关也。今犹谓之新关。项羽坑秦卒於新安城南，即斯地也。魏明帝景初元年，河南尹卢延上言，成皋函谷二里六十步，宜卻函谷关於崤下。弘农太守杜恕议，以东徙潼关著郡下，省函谷关，徙蒯关卢氏县下。正始元年，弘农太守孟康上言，移函谷关，更号大崤关，又为金关。地理志云，今按此关，正始元年废也。）
巩（春秋时，巩国。战国时有东、西周，此即东周所居，汉为县也。故小平县城在县西北。有津曰小平。县北又有五社渡，一名五渡津。）
偃师（帝喾所都，亦古亳邑也。商有三亳，成汤居西亳，此即一也。至盘庚，又自河北徙理於此亳，商家从此而改国号曰殷。有首阳山，有尸乡。周武王伐纣，回师息戎，遂名偃师焉。汉为县。晋当阳侯杜元凯墓在西北。天宝七载四月，河南尹韦济奏於偃师县东山下开驿路，通孝义桥，废北坡义堂路也。）
陆浑（故蛮国。楚庄王伐陆浑之戎於此，即蛮戎为一名耳。有三涂山在县西，即左传云三涂之险也。北齐立北荆州，在东北故城是也。）
阳翟（禹所都也。有禹山，有钧台。左传云 夏启有钧台之飨 是也。亦春秋郑之栎邑。有荆山，亦汉颍川郡地。有阳关聚。）
济源（周大夫苏忿生原邑，故城在今县西北。汉轵县地，故城在今县东南。高齐拒周，使斛律光筑关於此。沇水自王屋山顶崖下，澄停不流，至县西二里平地，潜源重发，名济水，东流经温县入河。尚书云 济水入於河，溢为荥，东出於陶丘北 至此。按：后汉郡国志曰 因王莽末旱，此渠枯涸，济水但入河而已，不复截流而南 。而水经是和帝以后所撰，乃云南过荥阳、阳武、封丘、冤句、乘氏等县，并今县地，一依尚书禹贡旧道，斯不详之甚。郦道元又从而注之，其所纂序及注解，并大纰谬。已具雍州之域西平郡篇。）
颍阳（汉轮氏县地。后魏改曰临武，大唐复改之。）
河阴（三皇山，亦曰｛山敖｝鄗山，上有三城，即是刘项相持处也。开元二十三年，分汜水、荥泽、武陟三县地，於轮场东置，以便运漕，即裴侍中耀卿立。其汴渠在县南二百五十步。坤元录云： 亦名莨荡渠，今名通济渠，首受黄河。 汉书有荥阳漕渠，如淳曰 今砾溪口 是也。水经云： 河水又东过荥阳北，莨荡渠出焉。 郦道元注云： 大禹塞荧泽，开渠以通淮泗。 后汉书云： 初，平帝时，河汴决坏，明帝永平中，乃令王景理渠隄。 坤元录又云： 自宋武北征之后，复皆湮塞。隋炀帝大业元年，更令开导，名通济渠。西通河洛，南达江淮。炀帝巡幸，每泛舟而往江都焉。其交、广、荆、益、扬、越等州，运漕商旅，往来不绝。 其汴口堰在县西二十里，又名梁公堰。隋文帝开皇七年，使梁睿增筑汉古堰，遏河入汴也。｛山敖｝音敖。鄗，口交反。莨音良。）
河清（南临黄河。左传云晋阴，即此。汉为县。柏崖故城在县西，即东魏将侯景筑。其仓咸亨中考功郎中王本立置也。）
长水（汉卢氏县也。后魏置南陕县。隋曰长浑，国家改焉。土灭在县西北二十五里，盖古关之塞垣，后周以为镇防。灭，楚板反。）
陕郡
（东至河南府三百三十里。南至河南府长水县界五十里。西至弘农郡湖城县界八十里。北至绛郡二百二十里。东南到河南府永宁县界九十里。西南到弘农郡百里。西北到河东郡二百里。东北到绛郡二百二十里。去西京五百五十里，去东京三百三十里。户三万六百八十，口十六万八千一百八十。）
陕州（凡河北诸州县，并冀州之域，馀则荆河州之域。今理陕县。）周公、召公分陕之所。（公羊云： 自陕以东，周公主之；自陕以西，召公主之。 ）春秋虢国之地，所谓北虢也。（虢仲国，今平陆县。）战国时属韩。秦属三川郡。汉属弘农郡，后汉因之。后魏置陕州及恒农郡。后周又置陕州及崤郡。（置兵於此，备齐。）隋文帝时郡废，炀帝初州废，以其地属河南郡，后置弘农宫。大唐复为陕州，（武德元年，陕东道行台金部郎中长孙操自陕州东引水入城，以代井给，百姓赖之。）或为陕郡。领县五：
陕（又故虢国城在今县东。今郡西四十五里有曹阳涧，曹公改为好阳。郡北大阳桥，贞观中丘行恭造。）
硖石（县西有莘原，左传云 神降於莘 ，即此。有底柱山，大唐贞观中，太宗巡幸，命魏徵勒铭，见存。）
平陆（汉大阳县。有傅岩穴。有闲原，即虞、芮之人让畔处。吴山，即骐骥垂耳驾盐车之所。颠軨阪。軨音令。）
芮城（古芮国城在其西。芮国本在今冯翊郡冯翊县界。鲁桓三年，芮伯万为母姜氏所逐，居於魏，即此。具左传注。亦古魏国，为晋所灭。）
灵宝（秦桃林县。汉弘农县地。故秦函谷关在县西南十二里。汉武迁於新安。大唐又置桃林县。开元末，其地得天宝灵符，因改元兼改县。东北有桑田亭，左传虢公败戎於桑田，即此也。）
弘农郡
（东至河南府四百六十里。南至南阳郡七百里。西至华阴郡二百三十里。北至绛郡三百四十里。东南到临汝郡五百十里。西南到上洛郡四百里。西北到河东郡一百七十里。东北到陕郡一百里。去西京四百十里，去东京四百六十五里。户万七千七百四十五，口八万二千九百十五。）
虢州（今理弘农县。）春秋时虢国地。（此虢，今陕郡平陆县。东虢，在今荥阳县。西虢，在今扶风郡县也。）晋灭虢，其地属晋。战国时属秦魏二国之境，后属三川郡。汉武置弘农郡，后汉因之。魏改为恒农。（避献帝讳。）晋复为弘农郡。后魏置西恒农郡。后周废之。隋炀帝又置弘农郡，恭帝时改为凤林郡。大唐武德元年，改为鼎州。八年，废鼎州，置虢州，其后或为弘农郡。领县六：
弘农（秦桃林县地。汉弘农县黄卷陌在县西北二十馀里。潘岳西征赋云： 愬黄卷以济潼。 曹公故垒，与韩遂相拒，亦在此。）
湖城（故曰胡，汉武更为湖县。有荆山，出美玉。黄帝铸鼎於荆山，其下曰鼎湖，即此也。）
卢氏（汉旧县。有熊耳山，尚书云 导洛自熊耳 ，即此山。）
玉城
朱阳（有湖。）
阌乡（汉以湖阌乡为戾园。）
临汝郡
（东至颍川郡百八十里。南至南阳郡四百九十里。西至河南府伊阙县，又北至府一百八十里。北至河南府登封县百十里。东南到淮安郡四百二十里。西南到弘农郡七百里。西北到河南府伊阙县界八十里。东北到河南府阳翟县百七十里。去西京九百八十里，去东京一百五十里。户六万四千八百九十，口二十七万六千八百七十九。）
汝州（今理梁县。）在周为王畿。春秋时，戎蛮子之邑，亦楚郑二国之境。七国时属韩。秦属三川郡。汉属河南、颍川二郡地，后汉因之。魏晋属河南、舞阳二郡地。后魏属汝北郡。后周属南襄城郡。隋初置伊州，炀帝初改为汝州，后废州，以其地分属襄城、颍川二郡。大唐为汝州，或为临汝郡。（汉广成苑在今县西。）领县七：
梁（汉旧县。战国时谓之南梁，以别大梁、少梁也。又有霍阳山，即左传哀公四年，楚为一昔之期而袭梁及霍也。有蛮中聚，即戎蛮子国，在今县西南，俗谓之麻城。又汉光武封姬常为周承休公，故城在今县东。又有阳人聚，故城在今县西，秦灭东周，徙其君於阳人聚，即此地也，又孙坚大破董卓军之所。又有汉霍阳县，因山为名，俗谓之张侯城，亦在今郡西南，亦名王坞城，亦名高齐汝北郡，以备周寇也。）
叶（古应国也。汉父城县也。又本楚地，楚叶公邑也。有方城山，即屈完曰 楚国方城以为城 也。又有昆阳城，在今县北二十五里，即光武破王寻之所。有古墓在东，俗云王乔墓也。）
鲁山（汉鲁阳县。今有鲁阳关，古绕角城，在县东南。有汉犨县故城。在今县东南。后周置三鵶镇，在县西南十九里，亦名平高城，以御齐。高齐则於县东北十七里置鲁城，以御周。）
龙兴
临汝
襄城（汉旧县。楚灵王所筑。又有古不羹城，在县西南。羹音郎。）
郏城（汉郏县。旧曰龙山。）
荥阳郡
（东至陈留郡百四十四里。南至颍川郡二百八十里。西至河南府二百七十里。北至河内郡获嘉县界、黄河中流九十六里。东南到陈留郡尉氏县百三十二里。西南到河南府密县百七里。西北到河内郡百五十六里。东北到灵昌郡二百八十四里。去西京一千一百五里，去东京二百六十里。户七万四千八百九，口四十三万四千三百六。）
郑州（今理管城县。）古高辛氏火正祝融之墟。周初，封管叔於此。又曰虢郐之地。郑武公与平王东迁，武公灭两国而迁都焉。后郑为韩所灭，韩又徙都之，其东境属魏。秦属三川郡。汉属河南郡。后汉因之，分置荥阳郡。宋亦然。后魏为东恒农郡。东魏置广武郡。后周置荥州，后改为郑州。隋置管州；炀帝初，复为郑州，寻废州，置荥阳郡。大唐因之。领县七：
管城（古周初管国。故邲城在县南，左传晋楚战处。仆射陂，后魏孝文赐李冲，因为名也。邲，毗必反。）
荥阳（故虢国，所谓东虢也。秦置敖仓。又有鸿沟在县西，即楚汉分境之所。又有京水、索水，楚汉战於京、索閒是也。京，故郑邑，在县东，左传所谓京城太叔者也。）
中牟（汉旧县。有圃田泽，荆河州薮也。赵献侯自耿徙此，又赵襄子时，佛肸以中牟叛，即此也。北十二里有中牟台，是为官渡城，即曹公、袁绍相持之所。）
新郑（汉旧县。春秋时，郑国至韩哀侯灭郑，自平阳徙都之。有溱洧二水，祝融之墟。黄帝都於有熊，亦在此也。本郐国之地。）
荥泽（禹贡 济水溢为荥 ，即此。今济水不复入荥也。有敖山，其地险固。故王宫城在今县西北十五里，即左传云晋文公胜楚后， 至於衡雍，作王宫於践土 ，今故城内东北隅有践土台是也。按春秋僖公二十八年四月，晋侯败楚师於城濮，五月盟诸侯於践土，公朝於王所。注云： 践土，郑地。王在践土，非京师，故曰王所。 ）
阳武（汉旧县。有博浪沙，地名，即张良击秦皇之所。）
原武（汉旧县，故城在今县西。汉卷县故城在县东。）
陈留郡
（东至睢阳郡三百里。南至汝南郡五百里。西至荥阳郡百四十里。北至灵昌郡二百二十里。东南到睢阳郡三百十八里。西南到颍川郡二百三十里。西北到灵昌郡胙城县界八十里。东北到济阴郡二百四十五里。去西京一千二百四十里，去东京四百里。户十一万五千五百五十，口五十二万九千三百五十五。）
汴州（今理浚仪、开封二县。）春秋时郑地。战国时为魏都。（魏惠王自安邑徙居大梁，即今浚仪县也。张仪说魏哀王曰： 魏地四平，无名山大川之限。 ）秦属三川郡。（郦生说汉王曰： 陈留，天下之冲，四通五达之郊。 ）汉置陈留郡，后汉因之。晋改为陈留国。东魏置梁州及陈留、开封二郡。北齐废开封郡，并入陈留郡。后周改梁州为汴州。隋废陈留郡，炀帝初又废州，分其地入荥阳、梁、颍川、济阴等四郡。大唐复置汴州，或为陈留郡。（今郡西古城，战国时魏惠王所筑也。秦始皇二十三年攻魏，引河水灌城而拔之。有通济渠，隋炀帝开引黄河水，以通江淮漕运，兼引汴水，即浪氵宕渠也。浪氵宕与莨荡同。）领县六：
开封（有蓬池，亦曰逢泽。故卫国之匡地。夷门，侯嬴所处。）
浚仪（汉开封县故城在南。有蔡水。）
陈留（有莘城，国语谓之莘墟。陈留本郑邑，后为陈所并，故曰陈留。汉高帝於此兵败，母时兵死，后招魂葬，号昭灵后。其处曰小黄园，汉亦曰小黄县，故城在今县东北。又有汉东昏县故城，亦在东北，俗曰者误。）
雍丘（古杞国。汉圉县故城在东南。又有汉外黄县故城，在今县东。春秋时，齐桓公会诸侯於葵丘，即此。东晋初，祖逖镇於此。武德中置杞州也。）
封丘（古封国也。汉旧县。有黄池，吴王夫差会诸侯之所。）
尉氏（汉旧县。）
睢阳郡
（东至彭城郡西界二百十里。南至谯郡一百三十里。西至陈留郡三百里。北至济阴郡百六十里。东南到谯郡酂县界百八十里。西南到淮阳郡二百八十里。西北到济阴郡百六十里。东北到鲁郡四百十七里。去西京千五百四十里，去东京七百八十里。户十二万一千百七十，口八十一万二千百七十。）
宋州（今理宋城县。）高辛氏子阏伯所居商丘也。周武王克殷，以封微子启，是为宋国。战国时，齐、楚、魏三分其地。秦置砀郡。汉改为梁国，后汉因之。晋亦曰梁国。后周置梁州。隋文帝置宋州，炀帝初为梁郡。大唐复为宋州，或为睢阳郡。领县十：
宋城（宋国都此。有孟诸泽，有汉梁孝王兔园、平台、雁鹜池。汉睢阳县在此。春秋时陨石五，见存。漻堤，即梁孝王开道也。漻音蓼。）
襄邑（春秋时襄牛地，宋襄公所葬。汉为县也。）
楚丘（古之戎州己氏之邑。盖昆吾之后，别在戎翟中，周衰入居中国。己氏，戎君姓也，汉曰己氏县也。）
柘城
虞城（孟诸泽，即禹贡所谓明猪也。明音孟。又舜后所封之邑。有纶城，即少康邑，汉虞县也。）
宁陵（古葛伯国，亦魏信陵君邑。）
单父（古鲁邑，汉旧县也。又汉西防故城在今县北。）
穀熟（汉旧县。即殷之南亳，汤所都也。）
下邑（秦汉旧县。）
砀山（汉麻乡故城在县之西北。）
谯郡
（东至彭城郡五百里。南至汝阴郡二百五十里。西至淮阳郡二百里。北至睢阳郡百四十里。东南到汝阴郡五百九十里。西南到淮阳郡三百九十里。西北到淮阳郡三百二十里。东北到彭城郡五百里。去西京一千七百四十里，去东京八百九十八里。户八万二千四百六十八，口六十五万五千二百。）
亳州（今理谯县。）周武王封神农之后於焦，即其地也。其后改为谯。春秋时为陈国之谯邑。战国时属宋。秦属砀郡。汉属沛郡。后汉为沛国，兼置荆河州。（领郡六，理於此。）魏置谯郡，晋因之，后置南兖州。后周改为亳州，兼置陈留郡。隋初郡废，炀帝初州废，复置谯郡。大唐为亳州，或为谯郡。领县八：
谯（有涡水。魏黄初中，文帝自谯循涡入淮。有古焦城。涡音戈。）
临涣（汉铚县。有嵇山，晋嵇康因而改姓。有涣水。铚，陟栗反。）
永城（有砀山，汉高帝隐於芒、砀山泽閒，即此地。汉芒县故城在今县北。又有汉太丘县故城在西北。）
酂（汉旧县。又有汉建平县故城，在今县西北，一名马头城。酂音才何反。）
真源（古之苦县，老子生於此。）
鹿邑（汉郸县地。）
城父（春秋时陈国之夷邑，左传楚灵王败於乾谿，即此。有肥水、鲍溪水。）
蒙城（汉山桑县。后魏置涡州及涡阳县。东魏置蒙郡，后曰山桑。又有汉垂惠聚，在县西北。）
济阴郡
（东至鲁郡三百二十里。南至睢阳郡百六十里。西至陈留郡二百里。北至濮阳郡百七十里。东南到睢阳郡百六十里。西南到陈留郡二百四十里。西北到灵昌郡二百五里。东北到济阳郡四百里。去西京千四百七十里，去东京六百五十里。户十万二千二百九十，口六十万六千二百五十。）
曹州（今理济阴县。）昔唐尧所居，（州界有尧冢。）在周为曹国之地。（周武王弟叔振铎所封也。昔汤伐桀，桀败走三飐。三飐，国名。汤又伐之，俘厥宝玉，在此也。飐音宗。）战国时属宋。秦属砀郡。汉改为梁国，景帝分梁为济阴国，宣帝更名定陶，后为济阴郡。后汉因之。晋为济阳郡。后魏置沛郡及西兖州。后周改西兖为曹州。隋为济阴郡。大唐复为曹州，或为济阴郡。领县六：
济阴（古三鬷亭在县东北。有曹南山，有氾水即汉高帝即位之地。氾音泛，取泛爱之义。汉济阴郡城，今县是也。亦汉定陶县也。鬷与飐同。菏泽在今县城东北九十里，故定陶城东北。）
成武（汉旧县。隋置戴州。）
冤句（有漆园，庄周为吏之所。汉济阳县故城，在今县西南，后汉光武生於此。有古煮枣城。句，巨俱反。）
考城（有北亳，成汤都也。梁国有二亳，南亳在穀熟，北亳在蒙，此即北亳也，亦曰景亳，亦古戴国也。又有北郜城，左传云 取郜大鼎 ，即此。）
南华（汉离狐县地，天宝初改焉。）
乘氏（古曰乘丘。汉句阳故城在今县北。左传盟句渎之丘是也。）
颍川郡
（东至淮阳郡二百八十里。南至汝南郡三百二十里。西至东京三百三十里。北至荥阳郡二百八十里。东南到淮阳郡三百里。西南到临汝郡百八十里。西北到东京三百三十里。东北到陈留郡二百三十里。去西京千二百二十里，去东京三百三十里。户八万六千四十，口五十二万五千一百五十。）
许州（今理长社县。）春秋许国。七国时，为韩魏二国之境。秦为颍川郡。汉高帝为韩国，寻复故。后汉因之，献帝暂都之。魏文帝受禅於此，及晋并为颍川郡。后魏亦同为颍川郡。西魏初得之，后入东魏，（西魏将王思政镇守，东魏将围之二百日，城陷，即今长葛县界，故长社城也。）改为郑州。后周改曰许州。隋复为颍川郡。大唐为许州，或为颍川郡。领县六：
长社（汉旧县。其社中树暴长，故曰长社。有高阳里。郡城西南有荀淑故宅，相传云即旧西豪里。）
鄢陵（汉旧县。春秋郑伯克段於鄢，即此也。）
长葛
临颍（后汉旧县。）
许昌（汉许县，献帝都於此。魏文改曰许昌，在今县南三十里许昌故城是。）
扶沟（汉新汲县故城在西。故固城在县西南，周回有水，其势甚固，故为名。）
淮阳郡
（东至谯郡二百里。南至汝南郡平舆县二百五里。西至颍川郡二百八十里。北至陈留郡雍丘县二百二十里。东南到汝阴郡二百里。西南到汝南郡界二百六十里。西北到陈留郡三百二十里。东北到睢阳郡二百八十里。去西京一千五百十四里，去东京七百里。户六万二千七百十九，口三十五万四千九百五十。）
陈州（今理宛丘县。）昔庖牺氏所都，曰太昊之墟。周初，封舜后妫满於此，以备三恪，为陈国。楚灭为县，楚顷襄王自郢徙於此。战国时，为楚魏二国之境。秦属颍川郡。汉汝南郡、淮阳国之地。后汉亦同。晋为汝南郡、梁国二境地，兼置荆河州。（领郡国十，理於此。）后魏置陈郡，又置北扬州。（理於此。）北齐改北扬州为信州。（以百姓守信，不附侯景，故曰信州。）隋置陈州，炀帝初州废，置淮阳郡。大唐为陈州，或为淮阳郡。领县六：
宛丘（周时陈都宛丘。有古固陵城，项羽南走固陵，即此也。汉淮阳郡故城在今县西南。有百尺堰、东门池。）
项城（古项子国。汉西华县，后曰项城。）
南顿（旧置南顿郡。）
西华（汉长平县。）
太康（汉阳夏县。又有扶乐故城在北。）
溵水
汝阴郡
（东至寿春郡二百五十里。南至弋阳郡三百八十五里。西至汝南郡四百里。北至谯郡二百五十里。东南到寿春郡二百五十里。西南到汝南郡褒信县二百二十里。西北到淮阳郡三百里。东北到彭城郡蕲县四百四十里。去西京一千八百里，去东京九百九十里。户二万九千三十七，口十八万九千四百七。）
颍州（今理汝阴县。）春秋时胡子国也。战国时属楚。秦为颍川郡地。两汉为汝南郡地。魏置汝阴郡，（司马宣王使邓艾屯田於此。）后废。晋武帝复置汝阴郡。后魏置颍川郡。隋复为汝阴郡。大唐为颍州，或为汝阴郡。领县四：
汝阴（汉旧县。有寝丘。史记曰 蒙恬伐寝 ，徐广又曰： 固始，寝丘也。 按固始，今弋阳郡县，亦汉寝丘地也。又有汉细阳故城，在西北。）
下蔡（古蔡国，又吴州来之邑也。左传曰： 蔡成公自上蔡迁於州来，谓之下蔡。 梁大同中，於硖石山筑城拒东魏，即今县城也。）
颍上（汉置慎县地，故城在今县西北。又有故甘城。梁置下蔡郡，有关，吴魏以来关防津济之所。）
沈丘（隋置沈州。神龙初，分汝阴县置此县。魏王凌欲兴兵讨司马宣王，宣王觉，自往袭，凌惧，面缚丘头，因曰武丘，即此。）
汝南郡
（东至汝阴郡四百里。南至义阳郡二百六十里。西至淮安郡二百七十里。北至颍川郡三百二十里。东南到弋阳郡，淮水中流为界，二百里。西南到淮安郡桐柏县界一百八十里。西北到临汝郡襄城县二百八十里。东北到淮阳郡二百八十里。去西京千五百四十五里，去东京六百七十里。户七万六千三百六十，口四十四万六十九。）
今荆河州（今理汝阳县。）春秋时沈、蔡二国之地。战国时为楚、魏二国之境。秦属颍川郡。汉高帝置汝南郡，后汉因之。魏晋亦曰汝南郡。宋初因之，兼置荆河州，（领郡十，理於此。）以为重镇。（常珍奇守之。元嘉二十六年，后魏主太武率兵攻围汝南，太守陈宪守拒四十馀日，魏人积尸与城齐，不拔而退。）后魏置荆河州。（理於此。）东魏置行台。后周置总管府，后改曰舒州，寻复曰荆河州；其后改洛州为荆河州，以此为溱州，寻改曰蔡州，后置汝南郡。隋初郡废，炀帝初复置汝南郡。大唐为荆河州，或为汝南郡。（郡城即悬瓠城，形若垂瓠，故城取名焉。）领县十一：
汝阳（汉北宜春县故城在今县西南。又汉平舆县故城在今县东。汝水南北又有汉安城县故城，在东南。有二龙乡、月旦里、鸿郤陂，在县东。）
上蔡（古蔡国，蔡叔之始封地也。汉旧县。）
平舆（古沈子国，今沈亭是也。汉旧县。）
郾城（汉旧县。又有古邵陵城，在今县东，即齐桓公盟会所。又有堂谿，苏秦曰： 韩之剑戟出堂谿。 又有汉定陵故城，在县西北。又有汉西平县城，在今县南。古征羌城在东南。）
西平（古柏子国也。汉旧县。）
吴房（汉旧县。古房子国。汉安城县故城在今县东南。）
朗山（有朗陵山。汉朗陵县在今县西南。有道城，即道国也。春秋云江、黄、道、柏国。）
真阳（汉真阳县。又汉新阳县故城在西南。梁白狗堆戍城在此，后魏将尧雄曰 梁之北面重镇 也。）
新息（古息国。汉旧县也。又有汉安阳县故城，即春秋时江国也。）
褒信（汉郾县也。）
新蔡（古吕国，后蔡侯自下蔡徙都於此，故曰新蔡。汉鮦阳县故城在北。又有葛陂，俗云后汉费长房投竹化成龙处，亦后汉葛陵县也。鮦，直陇反。）
淮安郡
（东至汝南郡二百七十里。南至汉东郡四百里。西至南阳郡三百二十里。北至临汝郡四百二十里。东南到义阳郡二百六十里。西南到襄阳郡三百二十里。西北到临汝郡鲁山县四百四十里。东北到汝南郡吴房县三百十九里。去西京千四百八十里，去东京六百四十里。户四万一千七百五十，口十六万三千四百九十。）
唐州（今理比阳县。）春秋楚地。战国时属韩。秦汉并南阳郡地。后汉亦然。晋属南阳国。后魏置东荆州。西魏改为淮州，为重镇。（置兵以备东魏。）隋改为显州，炀帝改为淮安郡。大唐为唐州，或为淮安郡。领县七：
比阳（汉旧县。后魏置殷州及城阳郡。方城山自比阳相比连百里，号曰方城，亦曰长城。马仁陂在县北，溉田万顷。）
慈丘（后魏置江夏郡。）
方城（汉堵阳县。西魏置襄邑郡。有方城山，一名黄成山。）
湖阳（古之蓼国。前汉湖阳县，后汉棘阳县，故城在今县北，古谢国也。在棘水之阳，有唐子山，又曰西唐山，即后汉高凤隐处。）
平氏（汉旧县。）
桐柏（因山为名，淮水所出。梁置华州及上川郡。大木山，祖逖为荆河州刺史。藏家属於此山。）
泌阳（汉舞阴县故城在今县北。有泌水，在县南，即后汉光武初起兵，破王莽将甄阜、梁丘赐之处。泌音秘。）
南阳郡
（东至淮安郡三百二十里。南至襄阳郡百八十里。西至上洛郡六百四十八里。北安临汝郡四百九十里。东南到淮安郡四百十里。西南到武当郡三百四十里。西北到弘农郡七百里。东北到淮安郡四百五十里。去西京九百三十里，去东京六百七十里。户四万二千七百五十，口十六万六百七十。）
邓州（今理穰县。）本夏禹之国。春秋时，申伯、邓侯二国之地。战国属韩，后没於秦，封魏冉为穰侯，寻而属楚。始皇平天下，置南阳郡，两汉因之。晋为南阳国及顺阳、义阳二郡之境。宋、齐并为南阳郡。后魏置荆州。西魏为重镇。（置兵以备齐。）隋初改为邓州；炀帝初，为南阳、淯阳二郡地。大唐为邓州，或为南阳郡。领县七：
穰（汉顺阳故城在今县西，亦后汉穰县地。后魏马圈镇在县北，萧齐大将陈显达攻围四十馀日不下，败归。亦汉涅阳县地。又有六门堰、钳卢陂，并汉召信臣所作，溉田三万顷。又有汉朝阳县故城，在今县东南，今谓之朝城。涅，怒结反。）
南阳（古申国。汉置宛县。县南三十七里有小长安。又有汉杜衍县，在今县西。又有后汉淯阳县故城，在淯水之阳。）
向城（汉西鄂县故城在今县南。有鲁阳关及鲁阳山及精山。汉张衡墓亦在县南，崔瑗作碑，见在。百重山在县北，即是三鵶之第一，又北分岭山岭北即三鵶之二鵶也。其第三鵶入临汝郡鲁山县界。）
内乡（於中即此地。本楚之析邑。有丹水、淅水。旧置淅郡，即汉淅县、楚之白羽也。又有汉丹水县故城，在今县西南。检地志云战国张仪所言商於地，按荆州图则云今县东七里於村，盖昔所言商於地也。）
菊潭（有菊水，傍水居人饮此水，多寿也。）
新野（汉旧县，或曰棘阳县。有樊陂在西南。有光武台、邓晨宅。）
临湍（汉冠军县，霍去病所封。有湍水。）
武当郡
（东至南阳郡二百四十里。南至房陵郡二百六十八里。西至安康郡七百里。北至南阳郡内乡县二百六十里。东南到襄阳郡三百七十里。西南到房陵郡三百六十里。西北到上洛郡上津县石丹山界三百四十里。东北到南阳郡三百四十里。去西京九百二十里，去东京九百十里。户九千一百，口四万六千二百九十。）
均州（今理武当县。）战国时属韩。秦属南阳郡。汉为南阳、汉中二郡地。后汉因之。魏属南乡郡。晋、宋并属顺阳郡，后置武当郡。齐於此侨立始平郡，寻改为齐兴郡。梁置兴州。后周改为丰州。隋初郡废，改为均州；炀帝初州废，改为淅阳郡。（今郡城即后汉延岑筑，据之。）大唐为均州，或为武当郡。领县三：
武当（汉旧县。有古塞城在县北，战国时，楚筑以备秦。所据之山，高峻险峭，今名大塞山。有武当山。）
郧乡（汉钖县也。古穈国地。春秋时，楚潘崇伐穈，至於钖穴，即此也。西晋改为郧乡。郧音云。）
丰利（汉长利县地。）
襄阳郡
（东至汉东郡三百五十里。南至江陵郡四百七十里。西至房陵郡四百九十里。北至南阳郡一百八十里。东南到富水郡三百十六里。西南到夷陵郡五百七十里。西北到武当郡三百七十里。东北到淮安郡三百二十里。去西京千一百八十里，去东京八百五十里。户四万六千五十六，口二十三万一千四百。）
襄州（今理襄阳、安养二县。）禹贡荆河州之南境。（南漳一县则荆州之域，馀并荆河州之域。）春秋以来楚地。秦南郡之北界。二汉属南郡、南阳二郡地。至献帝时，魏武始置襄阳郡，亦为重镇。（蜀将关羽攻没于禁等七军，兵势甚盛。徐晃屯守，不下。曹公谓晃曰： 全襄阳，子之功也。 后孙权帅兵向西，时曹仁镇之，司马宣王言於魏文王曰： 襄阳，水陆之冲，御寇要地，不可失也。 ）晋初因之，兼置荆河州。（理於此。平吴后理江陵。）东晋侨置雍州。（时以雍州既没，流人聚此，魏该、朱序皆镇焉。）宋文帝割荆州置雍州。（领郡十七，理於此。）襄阳去江陵步道五百，势同唇齿，无襄阳则江陵受敌。自东晋庾翼为荆州刺史，将谋北伐，遂镇襄阳。田土肥良，桑梓遍野，常为大镇。北接宛、洛，跨对楚、沔，为鄢郢北门，部领蛮左。齐、梁并因之，亦为重镇。后梁萧虓附庸於西魏，而都於此。西魏改曰襄州。隋复为襄阳郡。大唐因之。领县七：
襄阳（汉中庐县也。盖貉越人徙於此，在襄水之阳。又有汉水及岘山。又有马鞍山，昔晋刘弘、山简九日宴处。）
临汉（汉樊县也。西魏置河南郡。有古樊城及宛水。又有鄾城，鄾音忧，即古鄾子国也。萧齐明帝建武中，将曹虎镇守，后魏主孝文帝率兵十万攻围樊城，不下。旧名安养，天宝中改焉。）
穀城（春秋时穀国也。有阴县城，亦在此。又有汉故酂城，在县东北，汉之酂县也，萧何所封。说文云：酂音赞，酂县在南阳。虘阝，在何反，县在沛郡。按班固泗水亭高祖碑云： 文昌四友，汉有萧何。序功第一，受封於虘阝。 又江统徂淮赋云： 戾虘阝城而倚轩，寔萧公之故国。 谓何封沛郡之虘阝明矣。近代戴规辩字与姚察训纂，傍将众说，俱因此论，规即断云，何封沛之虘阝，夫人封南阳之酂。臣瓒及文颖等注，皆据茂陵书，萧何所封在南阳。按：茂陵书在武帝崩日，去何不远，指事为亲。且地理志以酂为侯国，虘阝则不言。又何本传： 子禄薨，无子。高后封何夫人同为酂侯，小子延为筑阳侯。孝文元年，罢同，更封延为酂侯。 寻筑阳距酂三十馀里，若唯夫人封酂，则小子延独继其母乎，谓不然也。鲍至南雍州记云： 城内见有萧相国庙，相传谓为城隍神。 远近而推，茂陵书亦可依矣。）
宜城（楚之鄢都谓之郢。有蛮水。汉黎丘城在县北。又汉宜城县，在今县南，其地出美酒。旧名率道，天宝中改焉。）
义清（春秋庐戎国。秦山都县故城，在今县之东南。）
乐乡（春秋若国之地。有若乡、若水。中城山在县西南，山有城垒，极峻险。）
南漳（汉临沮县。有荆山，禹贡曰 荆及衡阳惟荆州 ，即此山，卞和得玉之处。有地名柤中，吴朱然屯处。）
汉东郡
（东至安陆郡一百五十里。南至富水郡四百六十里。西至襄阳郡一百五十里。北至淮安郡四百里。东南到安陆郡一百五十里。西南到富水郡四百六十里。西北到淮安郡四百三十里。东北到义阳郡二百四十里。去西京一千四百里，去东京一千八十里。户二万二千七百五十，口十万三千七百十。）
随州（光化郡在今郡东南三十馀里，则荆州之域，馀则荆河州之域，今理随县。）春秋随侯之国。左传曰： 汉东之国，随为大。 其后属韩。秦、二汉并属南阳郡。晋属义阳郡，后分置随郡。宋齐因之。西魏置并州，后改曰随州。隋分其地，置汉东、舂陵二郡。大唐并为随州，或为汉东郡。领县四：
随（汉旧县。后汉初，平林兵起，在县东北，地名也。梁置曲阳郡。东北有三锺山。）
枣阳（后汉蔡阳县。光武旧宅在今县南二里，有白水焉。又有汉舂陵故城，在今县东。汉元帝时，自零陵泠道县徙於此，即张衡所谓龙飞白水。后魏置南荆州。隋置舂陵郡。又有汉襄乡故城，在东北。梁下溠戍在县东南百有馀里。后魏宣武正光初南伐，破之，置镇。梁又破镇置郡。溠，侧驾反。）
唐城（后魏曰厥西，置义阳郡，后曰肆州，或曰唐州。）
光化（自汉至宋为随县地。萧齐为安化县，西魏文帝改焉。）
风俗
荆河之间，四方辐辏，故周人善贾，趋利而纤啬。韩国分野，亦有险阻。（苏秦谓韩宣王曰 韩北有巩、成皋之固，西有宣阳、商阪之塞，东有苑、穰、洧水，南有陉山 也。巩、成皋，则今巩县、汜水也。宜阳、商阪即今福昌山及商山也。苑、穰，今南阳界。陉山，今密县山。）自东汉、魏、晋宅於洛阳，永嘉以后，战争不息。元魏徙居，才过三纪。（自西晋永嘉五年，刘曜陷洛阳，执怀帝，至后魏太和十九年，经百八十七年迁都。至永熙三年，又经三十九年，分为东、西魏矣。）逮乎二魏，爰及齐、周、河、洛、汝、颍，迭为攻守。夫土中，风雨所交，宜乎建都立社，均天下之漕输，便万国之享献。不恃隘害，务修德刑，则卜代之期可延久也。
