<strong>州郡三</strong>
古雍州上（今置郡府二十四县百三十一）
京兆（雍）二十三县（万年长安鄠蓝田咸阳醴泉三原云阳泾阳栎阳高陵渭阳昭应金城富平武功宜寿好畤美原同官奉天华原奉先）
华阴（华）三县（郑华阴下邽）
冯翊（同）七县（冯翊朝邑白水澄城韩城郃阳河西）
扶风（岐）九县（雍扶风郿岐山陈仓麟游岐阳虢普润）
汧阳（陇）五县（汧源汧阳吴山华亭南田）
新平（邠）四县（新平三水永寿宜禄）
安定（泾）五县（安定阴盘临泾良原灵台）
彭原（宁）六县（定安罗川彭原襄乐定平丰义）
安化（庆）十县（安化乐蟠合水马岭方渠同川洛源延庆华池怀安）
平凉（原）五县（平高平凉萧关百泉他楼）
灵武（灵）六县（回乐灵武怀远温池安静鸣沙）
五原（盐）二县（五原白池）
宁朔（宥）三县（延恩归仁怀德）
洛交（鄜）五县（洛交洛川三川直罗甘泉）
中部（坊）三县（中部鄜城宜君）
延安（延）九县（肤施延安延川延水延昌敷政临真金明丰林）
咸宁（丹）五县（义川云岩门山汾川咸宁）
上郡（绥）五县（龙泉城平绥德延福大斌）
银川（银）四县（榆林抚宁真乡开光）
新秦（麟）三县（新秦连谷银城）
朔方（夏）四县（朔方宁朔长泽德静）
九原（丰）三县（九原永丰丰安）
榆林（胜）二县（榆林河滨）
安北府
古雍州
禹贡曰： 黑水、西河惟雍州。（西据黑水，东距西河，即龙门之河也，在冀州西，故曰西河。黑水出今张掖郡鸡山，南流至今敦煌郡，经三危山，过今南溪郡而入南海。）弱水既西，（弱水，今张掖郡张掖县界，理使西流，至合黎。合黎亦张掖郡界中。）泾属渭汭，（泾水出今平凉郡平高县。渭水出今陇西郡渭源县。属，连也。水北曰汭。言理泾入於渭，经秦川而入河也。在今新平郡宜禄县。水经云： 汭水经宜禄，一名宜禄川水。 ）漆、沮既从，沣水攸同。（漆、沮之水，今京兆府华原、富平界，亦曰洛水。沣水出今长安县之南山。言漆、沮既从入渭，沣水亦来同也。）荆、岐既旅，（荆山在今富平县。岐山在今扶风郡岐山县。荆山在岐东。言二山理毕，可旅祭。）终南、惇物，至于鸟鼠。（终南、惇物二山，皆在今长安及武功二县。鸟鼠山在今陇西郡首阳山西南。言自终南西出至於鸟鼠。）原隰厎绩，至于潴野。（高平曰原，下湿曰隰。潴野，地名。言皆致功也。今武威郡姑臧县即潴野泽。）三危既宅，三苗丕叙。（三危，山名。言可居也。三苗本有苗氏之族，今长沙、衡阳閒是，徙居於此，分而为三，故言三苗，皆大得其次叙也。三危山在今敦煌郡县界。）厥土黄壤。浮于积石，至于龙门西河，（积石山在今西平郡龙支县，龙门山在今绛郡龙门界，皆河水所经。）会于渭汭。 （逆流曰会。自渭北涯逆水西上。）舜置十二牧，雍其一也，以其四山之地，故曰雍州。（亦谓西北之位，阳所不及，阴所雍闭。）周礼职方： 正西曰雍州。其山曰岳，（即吴岳，在今汧阳郡吴山县。）薮曰弦蒲，（在汧阳郡汧阳县。）川曰泾汭，（汭在豳地。诗大雅公刘之篇曰 汭鞠之即 。）曰渭、洛。（洛即漆、沮。）其利玉石。人三男二女。畜宜马牛，穀宜黍稷。 兼得禹贡梁州之地矣。周自武王克殷，都於酆、镐，则雍州为王畿。（酆邑在沣水，镐京在沣水之东，并在今长安县界。）及平王东迁雒邑，以岐、酆之地赐秦襄公，乃为秦地矣。至孝公作为咸阳，筑冀阙，徙都之，故谓之秦川，亦曰关中地。（关中记云： 东自函关、弘农郡灵宝县界，西至陇关今汧阳郡汧源县界，二关之间，谓之关中，东西千馀里。 ）其在天文，东井、舆鬼则秦之分野，（汉之京兆、扶风、冯翊、北地、上郡、安定、天水、陇西、金城、武威、张掖、酒泉、敦煌，皆其分地，今京兆、扶风、冯翊、华阴之西境、汧阳、新平、安定、彭原、安化、灵武、五原、宁朔、洛交、中部、延安、咸宁、上郡、银川、新秦、朔方、天水、陇西、金城、会宁、安乡、和政、宁塞、西平、武威、张掖、酒泉、晋昌、敦煌等郡。）兼得魏、赵之交。（汉之高陵以东，今冯翊之南境、华阴之东境也，宜属魏。汉之云中、五原之境，今榆林、九原、安北，属赵。）始皇置四十郡，此为内史、（今京兆、华阴、冯翊、扶风、汧阳、新平等郡是。）上郡、（今洛交、中部、延安、咸宁、上郡、银川、新秦、朔方等郡地。）北地、（今安定、彭原、安化、平凉、灵武、五原、宁朔等郡地。）九原、（今九原、安北地是。）陇西（今天水、陇西、金城、会宁、安乡等郡地是。）及云中之西南境。（今榆林郡。）其馀郡县，自汉以后历代开置。其伊吾以西，并雍州之封域外羌胡地也。（临洮、武威、张掖、西平、宁塞、酒泉、晋昌、敦煌，古雍州域内地，而非秦所置郡之境也。伊吾、交河、北庭、安西，则雍州域外。）秦灭，项籍分秦地为三国，曰雍、（以章邯为王，都废丘，今京兆府金城县。）塞、（以司马欣为王，都栎阳，即今县。）翟，（以董翳为王，都高奴，今延安郡金明县。）谓之三秦。汉武帝置十三州，以其地西偏为凉州，（领郡十，今上郡以北朔方、九原、榆林、新秦、银川之地属并州。）盖以地处西方，常寒凉也。又置司隶。（领三辅，为京兆、左冯翊、右扶风。）后汉司隶、凉州并如前代。（州理於陇，今天水郡陇城县。）魏分河西为凉州，分陇右为秦州，三辅仍旧属司隶。（改京兆尹为大，冯翊、扶风各除左右。）晋置雍州、（领郡国七，理京兆。）凉州、（领郡国八，理武威，今郡。）秦州。（领郡六，理上邽，今天水郡。）愍帝之后，刘聪、石勒、苻坚、姚苌相继据之。及姚泓为宋武帝所灭，后属赫连勃勃，其州县之名不可得而纪也。后魏以其地置北秦、雍、南秦三州，（雍州理京兆，即长安也；秦州理天水，今郡上邽县；南秦州理洛谷城，今天水郡伏羌县。）颇得古雍州之地。迨西魏以后及於周氏，分裂制置，其名甚多，不可悉数。隋氏置司隶刺史，分部巡察，而不详所统。（馀州皆然。）大唐分置十五部，此为京畿、（京兆府，华阴、冯翊、扶风、新平等郡。）关内道、（安定、彭原、汧阳、中部、洛交、安化、灵武、榆林、延安、上郡、咸宁、银川、平原、九原、会宁、五原、新秦、朔方、安北等郡。）陇右道。（武威、天水、安西、北庭、交河、晋昌、西平、陇西、敦煌、酒泉、金城、安乡、宁塞、临洮、和政、张掖、伊吾等郡。）
○京兆府
（东至华阴郡百八十里。南至洋川郡六百二十里。西至扶风郡三百十七里。北至中部郡三百十二里。东南到上洛郡三百里。西南到洋川郡六百里。西北到新平郡三百十里。东北到冯翊郡三百七十里。去东京八百三十里。府东西三百二十里。户三十三万四千六百七十，口九十二万三十一。）
今之雍州，（理长安、万年二县。）周之旧都，平王东迁而属秦，始皇以为内史地。汉高祖初属塞国，后更为渭南郡，寻罢，复为内史，武帝分为右内史，（秦於右北分泾水，置郑渠，灌田四万馀顷。汉置白渠，灌四千五百馀顷。）后更分京兆尹。（领县十二。）后汉因之。（领县十。）魏改尹为守，后改为秦国，后复为京兆国。晋为京兆郡，兼置雍州，（领郡国七，理於此。）后魏亦然。后周复为京兆尹。隋初置雍州，炀帝改为京兆郡。大唐初复为雍州，开元元年改为京兆府。凡周、秦、汉、晋、西魏、后周、隋，至於我唐，并为帝都。（周谓幽王以上。汉谓西汉。晋愍帝亦暂都於此，凡四年。后魏孝武帝自洛阳来都之，是为西魏，凡四主，得二十二年，而禅后周。）其间王莽、更始、刘曜、苻坚、姚苌，亦都於此。（前赵刘曜为石勒所灭。前秦苻坚为姚苌所灭。后秦姚泓为晋将刘裕所灭。）今号西京。（汉高帝自栎阳徙都长安，至惠帝方发人徒筑城，今西北古城是也。至隋文帝开皇三年，移筑新都，号曰大兴，今城是也。武德以来称京城，开元元年十二月称西京。）领县二十三：
万年（汉有万年，属左冯翊，今在栎阳东北二十五里栎阳故城是。至后周，始於长安城中置万年县。隋改为大兴县。武德初，复旧。有白鹿原，亦谓之霸上，霸陵也。有轵道，秦子婴降处。有少陵原，则汉宣许后陵。霸水。浐水，则荆溪、独柳水下流也。渭水。御宿川，汉武帝游观，尝宿此川，故名之。汉南陵县城，在今县东南二十四里。又有汉杜城，则周之杜伯国地。更始墓，在今县东北。长乐坡本名浐阪，及隋文帝更名。）
长安（汉高帝置。周文王作酆，今县西北灵台乡丰水上是也。武王理镐，今昆明池北镐陂是也。有阿房宫，终南山，龙首山。细柳原，周亚夫所屯处。坤元录云： 汉长乐宫在县北故城中。 又有渭水、丰水、镐水。又有定昆池。大唐神龙中，安乐公主恃宠请昆明池，中宗不与，主发怒，自以家财别穿池，号曰定昆池。）
鄠（夏有扈国亦谓之观扈，至秦改为鄠。姚察训纂云： 户、扈、鄠三字，一也。 殷有崇国，皆在此界。有甘亭，启战处。）
蓝田（秦旧县，出美玉。后周闵帝置蓝田郡，武市省郡。玉之美者曰球，次曰蓝。盖以县出玉，故名之蓝田。有关，秦峣关也。秦岭在此界。）
咸阳（周文王葬毕公在西北。初王季都之，后毕公封焉。今县东十五里有故咸阳城，秦所都也。汉渭城县，故城在今县东北，即秦之杜邮，白起死於此也。有长陵城，汉高帝长陵，因以名县。汉武帝作长安城，西门曰便，桥与门相对，因号便门桥，今名便桥，在县东南。）
醴泉（汉谷口县地，故城在今县北。西魏置宁夷郡。后周改为秦郡。有九嵕山。隋改为醴泉县。有苏武墓。）
三原（汉池阳县地。苻坚於嶻嶭山北置三原护军。后魏罢护军，置三原县。嶻，才薛反。嶭，五结反。）
云阳（汉旧县，亦美阳县地。有故云阳宫，即秦之林光宫、汉之甘泉宫也。晋书云： 即本匈奴铸金人祭天，所谓之休屠金人。 有郑国渠、大白渠。）
泾阳（本秦旧县地。昭王弟封泾阳君，即此。汉泾阳县，在今平凉郡界泾阳故城是也。后汉及晋池阳县北地。有长平阪、泾水、大白渠、中白渠、南白渠。）
栎阳（秦旧县也。秦献公自雍徙居。汉高元年，封司马欣，属左冯翊。又曰万年县，高帝置。按高帝葬太上皇於万年陵，仍分置万年县为陵邑二县，故栎阳城亦云万年城。后魏孝文帝分万年置彰县，宣武帝又分为广阳县。周明帝二年，省万年入广阳、高陵二县，更於长安城中置万年县，仍移广阳县入旧万年县城，即今县是。有沮水。）
高陵（汉旧县，属左冯翊，左辅都尉之理。魏文帝黄初元年，改为高陆县，属京兆。自此以前，其县在今县西南一里高陆故城是也。后魏移居今所。有后秦姚苌墓。）
渭阳（本汉新丰县地。盖苻、姚时所置。汉初有渭南县，盖取以为名。有西魏武帝陵。）
昭应（本周骊戎国。春秋 晋献公伐骊戎 ，杜注： 在京兆新丰县，秦灭以为邑。 汉高帝四年置，属京兆尹，以太上皇思彭城之丰县，乃筑此城，徙丰人以实之，名新丰。武太后改曰庆山，后置会昌郡於骊山下，遂废新丰并入焉，改为昭应。汉王与项羽会於鸿门，在此县界。有汤泉，其院宇后周宇文护所造，隋文帝列树松柏千馀株。后汉冯衍墓，在新丰县南四里。周幽王陵，秦始皇陵，汉成帝昌陵。有戏水亭，即周幽王之死处。）
金城（周曰犬丘，秦曰废丘。项羽封章邯为王，都於此。汉高帝改名槐里。武帝又割置茂陵县，有武帝茂陵。昭帝又割其地置平陵县，有昭帝平陵。魏改为始平。开元中改为金城，有马嵬故城。孙景安征涂记云： 马嵬所筑不知何代人。姚苌时，扶风王驎以数千人保马嵬，即此也。 ）
富平（本汉旧县，后汉移富平县於今彭原郡界富平故城是也。晋又移北地郡之富平县於今县西南怀德城。后周改为中华郡。武太后天授二年属宜州。有荆山，沮漆水。有西魏文帝陵，后周武帝陵。）
武功（本汉旧县。周后稷封於斄，即此。斄音台。又汉美阳县。晋属始平郡，后周属扶风郡。后魏又为美阳县，故城在今县北七里。又於美阳置武功郡，后周武帝省武功郡及美阳县。按自此以前，其地北属斄，斄城在今县西南二十二里。其年又置武功县，属扶风郡，即今县是。隋恭帝义宁元年为稷州，寻废之，复故。武后天授二年属稷州，寻复故。有斜谷水，出衙领山，北流至郿，入渭。又有敦物山。）
宜寿（汉盩厔县，武帝置。山曲曰盩，水曲曰厔，因山水之曲，故以名之。后周武帝从鄠县西北移於今所，置周南郡，又割雍州之终南郡於此置恒州，领周南郡。后废恒州。三年移盩厔县於此。大唐天宝中，改为宜寿。汉长杨宫、五柞宫并在此。有骆谷关。）
好畤（本汉旧县，因古好畤祠为名。或曰自古以雍州积高，神明之奥，故立畤，郊上帝，诸神祠皆聚焉。好畤县城在县南十三里。隋太子庄陵城。）
美原（本汉频阳县，故城今在县南三里，在频水之阳，秦厉公置。今县是高宗分富平县置。有平阳山。）
同官（本汉祋祤县。晋为频阳县。苻坚於祋祤城东北铜官川置铜官护军。后魏太武帝罢护军，置铜官县，属北地郡。后周武帝自铜官故城移於今所。后魏以前作铜官，隋以后作同官。祋，丁活反。祤音诩。）
奉天（缘皇家陵寝，武太后分醴泉县置。）
华原（后魏置北雍州，西魏改为宜州，又置北地郡，寻改为通川郡。武德初复置宜州，罢郡。）
奉先（开元初，改同州蒲城县置。）
○华阴郡
（东至弘农郡二百三十五里。南至武当，山涧阻远无路，居西京路一千一百十九里。西至京兆府百八十里。北至咸宁郡三百三十里。东南到上洛郡三百里，隔华山。西南到洋川郡，山涧阻远无路，取京路八百十里。西北到中部郡二百二十里。东北到冯翊郡七十八里。去西京百八十里，去东京六百七十里。户二万二千七百四十四，口一十万八千三百。）
华州（今理郑县。）周为畿内之国，郑桓公始封之邑。其地一名咸林。（国语曰： 郑桓公为周司徒，采地咸林。 ）春秋时为晋地，（左传曰： 晋侯许赂秦伯以河外列城五，南及华山。 ）战国为秦魏二国之境。（今华阴郡界有古长城，则秦之分境。）西岳华山在焉。秦为内史地，汉属京兆尹。后汉为京兆、弘农二郡，魏晋皆因之。后魏置华山郡，后又於华山郡北置东雍州，西魏改东雍州为华州。（今冯翊郡。）隋初郡废，而华州如故；炀帝初州废，以其地属京兆冯翊郡。大唐复置华州。垂拱元年改为太州，寻复旧。或为华阴郡。领县三：
郑（有少华山。汉旧县。）
华阴（故魏之阴晋。秦曰宁秦。汉曰华阴。武太后改曰仙掌。太华山在南。有潼关，左传所谓桃林塞也。本名冲关，河自龙门南流，冲激华山东，故以为名。按：秦函谷关在汉弘农郡弘农县，即今陕郡灵宝县界。武帝元鼎三年，徙於新安县界。至后汉献帝初平二年，董卓胁帝西幸，出函谷关。自此以前，其关并在新安。其后二十年，至建安十六年，曹公破马超於潼关，即是中閒徙於今所。国之巨防，不为细事，史官阙载，斯亦失之。华岳南北庙，其柏树二千馀株，后周文帝所植。有后汉太尉杨震及苻坚秦丞相王猛墓。今潼关西道北行杨震碑，见存。周文帝破东魏军，杀大将窦泰於此。其潼谷关者，因水立称，故潘岳西征赋云 溯黄巷以济潼 。隋大业七年，移於南北镇城閒坑兽槛谷置，去旧关四里馀。至大唐天授二年，移向北，近河为路。玄宗开元十二年，於华州岳祠南之通衢立碑，御制其文及御书，旧路在岳北，因是移於岳南。汉船司空故县，在今县理东北五十里是。）
下邽（秦汉旧县。取邽戎之人而来为此县。又有汉莲勺县故城，在东北。）
○冯翊郡
（东至河东郡八十一里。南至华阴县七十八里。西至华阴郡下邽县八十九里。北至中部郡鄜城县二百四十二里。东南到华阴郡华阴县东北界七十八里。西南到京兆府二百七十里。西北到京兆府同官县九十五里。东北到绛郡龙门县界百六十六里。去西京二百七十里，去东京六百二十里。户五万八千五百六十一，口三十八万五千五百六十。）
同州（今理冯翊县。）春秋时属秦，战国时属秦魏二国之境。（汉史曰：自高陵以东，皆魏分。）始皇平天下，为内史地。项羽分为塞国。汉高帝初置河上郡，后复为内史。景帝时为左内史。武帝改为左冯翊。后汉因之。魏除左字，但为冯翊郡。晋因之。后魏亦然，兼置华州。西魏改华州为同州，（以 漆沮既从，沣水攸同 ，言二水至斯同流入渭，以城居其地，故曰同州。）而冯翊郡如故。隋初郡废，炀帝初州废，复置冯翊郡。大唐为同州，或为冯翊郡。领县七：
冯翊（古芮国。汉临晋县地。有沙苑，北齐神武为后周文帝所败处。有洛水、商原，商原所谓商颜。）
朝邑（古大荔戎国。汉临晋县故城在西南。有蒲津关。河桥，秦后子奔晋，造舟於河，通秦晋之道。有长春宫，后周武帝置。有苦泉，其水咸苦，羊饮之而肥美，今泉侧丰羊牧。）
白水（秦文公分清水为白水，即此。汉彭衙县故城在今县东北。左传云秦晋战於彭衙，即此也。亦汉粟邑县地。后魏置今县。）
澄城（汉之徵县，有神坑，在今州西三十里。汉武帝时，庄熊罴上言，愿穿洛以溉重泉以东。於是穿渠，自徵引洛水至商颜下。按坑即龙首渠之尾也。后魏置澄城县。徵澄音相近，故名。秦王官城在今县西北是。）
韩城（古韩国谓之少梁。汉为夏阳县。有梁山，禹贡 理梁及岐 ，诗韩奕篇曰 奕奕梁山 是也。有韩原，即左传秦晋战於韩原是也。有龙门山，即禹导河至於龙门是也。鱼集龙门，上即为龙，皆在此。龙门城在县东北，极崄峻。又有龙门关，后周分为郃阳及今县。）
郃阳（汉旧县，在今郃水之阳，即大雅大明之诗所谓 在郃之阳 。有郀首水、羁马城。郀，苦姑反。）
河西（武德三年置。有刘仲城，汉高帝兄封於此。有长城，魏惠王所筑以备秦。姚武壁、伏陆壁，并在县西北，皆崄固。）
○扶风郡
（东至京兆府三百十七里。南至汉中郡六百七十里。西至汧阳郡百五十九里。北至安定郡二百六十里。东南到京兆府界百七十五里。西南到河池郡四百里。西北到安定郡三百里。东北到新平郡百六十二里。去西京三百十七里，去东京千一百七十里。户五万七千七十，口二十七万五千六百七十。）
岐州（今理雍县。）春秋以来为秦都，（秦德公元年初居雍，至献公始徙栎阳。）始皇平天下，为内史地。汉高初属雍国，后分为中地郡，复为内史。武帝分雍为右内史，后置主爵中尉，（后更名都尉。）又改为右扶风。魏除右字，但为扶风郡，亦为重镇。（曹公使张郃屯陈仓。建兴中，诸葛亮攻陈仓及郿，皆不克。）晋因之。后魏置平秦郡，兼置岐州。（后魏亦有扶风郡，好畤、始平、美阳、槐里、盩厔五县，非今郡地。）西魏改平秦为岐阳郡。隋初郡废，置岐州；炀帝初州废，置扶风郡。大唐为岐州，或为扶风郡。领县九：
雍（汉旧县，汧水所经。有岐阳宫。秦回中宫在县理西，汉文帝十四年，匈奴入萧关，烧回中宫，候骑至雍，即此。）
扶风（后周置燕州。）
郿（汉旧县。秦宁公徙居平阳，即此。斜水自此入渭。董卓郿坞在此，高原七丈，号曰万岁坞。有太白山、终南山、东积石原、西镇石原、五丈原。）
岐山（汉雍县地。有岐山，周文王徙於岐，即此县也。五将山，苻坚为姚苌将吴忠所执於此。）
陈仓（汉旧县。魏为重镇，明帝太和二年，蜀将诸葛亮攻围，郝昭守之，不拔。周於此置显州。有汧水、散关、宝鸡祠。旧关故城在县南。）
麟游（隋置凤梧郡，寻改为麟游郡。武德元年废郡，置麟州。有九成宫，即隋仁寿宫，隋文帝崩於此。）
岐阳（汉杜阳县。）
虢（古虢国。魏之西虢。有磻溪，太公钓鱼於此。）
普润（隋大业初置。）
○汧阳郡
（东至扶风郡百五十九里。南至河池郡四百三十里。西至天水郡三百里。北至安定郡百六十五里。东南到扶风郡百六十五里。西南到天水郡百十里。西北到平凉郡界百八十里。东北到安定郡百六十里。去西京四百六十五里，去东京一千三百二十五里。户二万二千八百六十八，口一万七千三百九十。）
陇州（今理汧源县。）春秋秦国之地，始皇属内史。汉属右扶风。后汉、魏、晋属扶风郡。西魏置陇东郡，兼置东秦州，后改为陇州。（因山为名。）隋初郡废，而陇州如故；炀帝初州废，以其地入扶风郡。大唐复置陇州，或为汧阳郡。领县五：
汧源（汉汧县，故城在今县南。有弦蒲薮、汧水、汧山，陇山一曰陇坻。汉陇关，王莽命右关将军王福曰 汧陇之阻，西当戎狄 ，今名大震关，在县西。）
汧阳（汉隃麋县地。后魏置汧阳郡。）
吴山（汉汧县地。有吴岳。后魏孝文於此置长蛇县。）
华亭（有汭水。职方曰 其川泾汭 。）
南田（隋故安夷关在今县西。）
○新平郡
（东至中部郡三百二十五里。南至京兆府二百八十二里。西至安定郡百九十里。北至彭原郡百四十二里。东南到京兆府三百十里。西南到扶风郡百六十里。西北到安定郡百九十里。东北到中部郡三百十五里。去西京二百八十里，去东京千二百三十里。户二万二千五百七十六，口十二万一千五百六十。）
邠州（今理新平县。）古豳国，昔公刘居豳，即其地也。（豳，故栒邑是。）秦始皇属内史。汉为右扶风、安定、北地三郡地。后汉末，置新平郡，兼旧安定为二郡地。魏晋亦同。西魏置豳州，后周及隋皆因之。炀帝初州废，以其地为安定、北地二郡。大唐复置豳州，开元十三年改 豳 为 邠 ，其后或为新平郡。领县四：
新平（汉漆县。苻坚墓在此。）
三水（汉旧县地。西魏置恒州。亦汉栒邑县地，故城在今县东北。）
永寿（武德三年置。姚兴将齐难故城在县西，其南西北三面崄绝。又有南豳故城，后魏末置，在县北，其东西南三面崄绝。又有后魏莫营闾，在县西南。）
宜禄（汉鹑觚县地。后魏置。有汭水，水经云： 东经宜禄川，一名宜禄川水。 ）
○安定郡
（东至彭原郡一百七十里。南至扶风郡二百六十里。西至平凉郡百八十五里。北至安化郡三百二十里。东南到新平郡一百九十里。西南到汧阳郡百六十里。西北到平凉郡二百八十五里。东北到彭原郡百八十里。去西京四百八十七里，去东京一千三百八十里。户三万五百五十五，口十七万五千五百六十。）
泾州（今理安定县。）春秋秦地。始皇时属北地郡。武帝分置安定郡。后汉徙其人以避羌寇，郡寄在美阳。（今京兆府武功县界美阳故城是也，顺帝移於此。）魏晋亦为安定郡。后魏太武帝置泾州，盖以泾水为名。隋为安定郡。大唐为泾州，或为安定郡。领县五：
安定（汉旧县，又汉三水县。有左右谷故城，在今县南。又有汉乌氏故城在东。）
阴盘（汉旧县。后魏兼置平凉郡。天宝初改为潘原。）
临泾（汉旧县。有后魏故朝那城。）
良原（汉三水县之地。隋置今县。）
灵台（后魏置鹑觚县。天宝中改此。）
○彭原郡
（东至中部郡二百二十五里。南至新平郡百四十二里。西至安定郡百七十里。北至安化郡百二十七里。东南到上都三百三十里。西南到安定郡百八十里。西北到安定郡临泾县二百三十里。东北到洛交郡直罗县三百八十里。去西京四百五十里，去东京一千三百二十里。户三万六千六百二十八，口二十万六千三百九十。）
宁州（今理定安县。）夏之季公刘之邑。春秋时戎地。（即义渠戎国。）战国时属秦，始皇初为北地郡。汉为北地、上二郡地。后汉属北地、安定二郡地。（魏晋未详。按晋史云，自愍帝时，其地没於刘聪。郡县之名，不得知也。他皆类此。）后魏献文帝置华州，孝文改为班州，后改为邠州，又改为豳州。西魏改为宁州，立嘉名也。后周分置赵兴郡。隋炀帝初，改宁州为豳州；寻废豳州，改赵兴郡为北地郡。大唐复置宁州，或为彭原郡。领县六：
定安（汉泥阳县地。有洛水，一名马岭川。）
罗川（汉阳周县，今县城是。后魏为显州，隋改为罗川。天宝初改为真宁。有桥山，黄帝葬处。）
彭原（汉曰彭阳县，亦后汉富平县地。西魏置蔚州，后置云州。隋改曰彭原县。隋天固堡在县南，极崄绝。）
襄乐（汉襄洛县地。后魏改 洛 为 乐 ，即今县西城。）
定平（汉泥阳县。）
丰义（武德二年置。本汉彭阳县也。）
○安化郡
（东至洛交郡三百九十里。南至彭原郡五百三十里。西至平凉郡三百七十里。北至五原郡五百五十里。东南到洛交郡三百九十里。西南到安定郡三百二十里。西北到灵武郡六百四十里。东北到延安郡四百五十里。去西京五百六十里，去东京一千四百里。户二万四千三百九十，口一十万七千四百六十。）
庆州（今理安化县。）周之先不窋所居。春秋时义渠戎之地。秦灭之，始皇以属北地郡。二汉因之。西魏置朔州。后周废。隋文帝置庆州，炀帝初置弘化郡。大唐复为庆州，或为安化郡。领县十：
安化（汉郁郅县地，今名尉李城，在白马两川交口，亦曰不窋城。）
乐蟠（汉略畔道地。有夷曰道。故城在今县北。）
合水
马岭（汉旧牧地，川形似马领也。汉灵州县故城在岭北。有山在西北。）
方渠（汉旧县。）
同川（武德年置。）
洛源（汉归德县地，后汉岑彭所封也。隋置。洛水所出。）
延庆
华池（西魏属蔚州。）
怀安（隋柳谷城。武德六年置县。）
○平凉郡
（东至安定郡二百八十里。南至天水郡五百里。西至会宁郡四百里。北至灵武郡五百六十里。东南到安定郡三百八十里。西南到天水郡四百七十里。西北到灵武郡五百六十里。东北到安化郡四百四十里。去西京八百一十里，去东京一千六百四十里。户七千五百八十，口三万九千一百二十三。）
原州（今理平高县。）春秋时属秦，始皇属北地郡。汉属安定郡，后汉因之。晋属新平郡。后魏太武帝置高平镇，后为太平郡兼置原州，后置总管府。隋初郡废，而原州如故；炀帝初州废，置平凉郡。大唐为原州，或为平凉郡。领县五：
平高（汉高平县。有笄头山，语讹亦曰汧屯山，泾水所出，一名崆峒山。隗嚣使将王孟塞鸡头道，即此也。又有逢义山。有木峡关。）
平凉（汉朝那县地。有可蓝山。汉泾阳县故城今县南。）
萧关（汉朝那县地，古萧关也。汉文时，匈奴入关，即此也。瓦亭关，隗嚣使将牛邯守处。）
百泉（汉朝那县地。后魏置今县。有弹筝峡，在郡东南。）
他楼（汉高平县地。贞观六年置今县。）
○灵武郡
（东至五原郡三百里。南至彭原郡三百里。西至……北至……东南到安化郡六百四十里。西南到丰安军百八十里。西北到……东北到九原郡三百三十里。去西京一千二百五十里，去东京二千里。户万二千九十，口五万三千七百。）
灵州（今理回乐县。）春秋时秦地，始皇属北地郡，二汉皆因之，晋亦同。后魏太武帝平赫连昌，置薄骨律镇在河渚上，旧是赫连果地，至明帝置灵州，初在河北，后於果园所筑城以为州，今郡是也。后周又置普乐郡。隋初郡废，炀帝初，置灵武郡。大唐为灵州，或为灵武郡。领县六：
回乐（汉富平县，故城在今县西南。）
灵武（汉旧县，亦汉富平县。后魏薄骨律镇将分河流为河渠溉田，人大获其利。后周置历城县。后魏平三齐后，徙历下人於此，遂有历城之名。后周以为郡。武德五年置县。）
怀远（亦汉富平县地。后置六镇三戍，在此县界北。隋大业长城在此县界河外。）
温池（亦富平县地。旧曰弘静，分置今县。后魏薄骨律镇仓城在此。）
安静（旧曰弘静。有贺兰山、楼树山、空青山。）
鸣沙（后周置会州，隋置环州。）
○五原郡
（东至上郡六百八十里。南至安化郡五百五十里。西至会宁郡八百里。北至宁朔郡一百四十里。东南到延安郡五百三十里。西南到平凉郡七百里。西北到灵武郡三百里。东北到朔方郡三百里。去西京一千五十里，去东京二千一十里。户三千五百六十，口一万八千二百。）
盐州（今理五原县。）春秋戎狄之地。秦汉属北地郡。（汉有五原县，城在今榆林郡界。）后魏置大兴郡。西魏改为五原郡，兼置西安州，后改为盐州。（北近盐池为名。）隋初废，炀帝初置盐川郡。大唐为盐州，或为五原郡。领县二：
五原（汉马领县地。贞观二年置县。）
白池
○宁朔郡
（东至朔方郡二百一十里。南至五原郡一百四十里。西至灵武郡三百二十里。北至安北都护府八百里。东南到朔方郡长泽县二百九十里。西南到朔方监一百三十里。西北到定远军城三百一十里。东北到朔方郡四百一十里。去西京一千一百九十里，去东京一千九百九十里。户七千五百九十，口三万四千三百二十。）
宥州（今理延恩县。）前代土地与五原郡同，所谓 六胡州 也。大唐开元二十六年置宥州，盖以康待宾反於此，亦既克获，赦其馀党，遂置此州，以宽宥为名也。后为宁朔郡。领县三：
延恩
归仁
怀德
○洛交郡
（东至咸宁郡一百八十里。南至中部郡一百四十里。西至安化郡三百九十里。北至延安郡一百五十里。东南到中部郡二百十里。西南到平凉郡三百八十里。西北到平凉郡三百八十里。东北到延安郡百三十里。去西京四百四十里，去东京九百二十里。户二万一千九百七十，口十四万八千三百九十七。）
鄜州（今理洛交县。）春秋白翟之地。秦属上郡。汉属上郡、左冯翊之地。后汉属上郡。魏武帝省焉。暨晋，陷於戎狄。后魏置东秦州，后为北华州。后周改为敷州。隋炀帝初，改为鄜城郡，寻改为上郡。大唐为鄜州，或为洛交郡。领县五：
洛交（汉雕阴郡地。隋置今县。）
洛川（汉鄜县地。隋置今县。）
三川（汉翟道县地。苻坚於长原置长城县，后魏改焉。）
直罗（汉雕阴县地。武德三年置县。）
甘泉
中部郡（东至咸宁郡二百六十里。南至西京三百十里。西至彭原郡二百二十里。北至洛交郡百四十里。东南到冯翊郡二百七十里。西南到新平郡三百十里。西北到安化郡三百里。东北到咸宁郡二百六十里。去西京三百十里，去东京九百三十里。户二万二千二百四十，口十万八千四百三十。）
坊州（今理中部县。）历代与洛交郡同。后周时，元皇帝作牧敷州，於今州界置马坊。大唐因旧迹，武德二年，以鄜州南故城旧马坊置坊州，（姚苌置杏城镇，在今郡西。本置州，因马坊为名。）或为中部郡。领县三：
中部（汉翟道县地。隋置内部郡。）
鄜城（汉鄜县地。古长城在县东。）
宜君
○延安郡
（东至大宁郡三百九十里。南至洛交郡百五十里。西至安化郡四百五十里。北至朔方郡三百八十里。东南到文城郡二百九十里。西南到洛交郡百三十里。西北到朔方郡长泽县百七十里。东北到上郡三百三十里。去西京六百七十里，去东京一千二百二十里。户一万八千七百八十，口九万三千四百。）
延州（今理肤施县。）春秋白翟之地。秦属上郡。项羽三分秦地，以董翳为翟王，都高奴，即此地也。汉初属翟国，寻属上郡，亦朔方郡之南境。后汉亦属上郡。后魏置东夏州，后又改为延州。（以界内延水为名。）隋文帝废，炀帝复置延安郡。大唐为延州，或为延安郡。领县九：
肤施（汉旧县。）
延安（汉肤施县地，隋置县。）
延川（汉临河县地。西魏置文安县，隋改之。）
延水
延昌
敷政
临真（汉高奴县地。后魏置今县。）
金明（汉高奴县，董翳所都。有清水。后魏置广乐县，隋改今县。）
丰林（汉临河县地。武德二年置今县。）
○咸宁郡
（东至文城郡一百七十里。南至冯翊郡三百二十里。西至洛交郡一百八十里。北至延安郡三百里。东南到冯翊郡韩城县界百三十里。西南到中部郡二百六十里。西北到延安郡临真县界八十里。东北到延安郡延水县界一百五十里。去西京五百七十里，去东京九百二十里。户一万四千七百八十四，口八万四千六百七十。）
丹州（今理义川县。）春秋白翟之地，战国属秦，二汉属上郡。西魏分置汾州，后改丹州，兼置义川郡。后周因之。隋初郡废，而丹州如故；炀帝初州废，以其地入延安郡。大唐分置丹州，或为咸宁郡。领县五：
义川（后魏置。）
云岩（后魏置。）
门山（后周置。地有门山。）
汾川（后魏置。）
咸宁（后魏置。）
○上郡
（东至昌化郡三百三十里。南至延安郡三百五十里。西至朔方郡四百里。北至银川郡一百六十里。东南到大宁郡石楼县西北黄河为界，一百五十里。西南到延安郡三百三十里。西北到银川郡二百四十里。东北到银川郡界二百三十里。去西京一千二十里，去东京一千四百二十里。户一万五百五，口八万四千六百三十。）
绥州（今理龙泉县。）春秋白翟之地。战国时属秦，为上郡。汉初属翟国，后改上郡。后汉因之。西魏置安宁郡，兼置绥州。隋初郡废，而绥州如故；炀帝初改为上州，寻废州，置雕阴郡。（取汉雕阴县地为名。雕山在其西南。）大唐复为绥州，或为上郡。（郡城贞观初筑，实中，四面甚崄。）领县五：
龙泉（汉肤施县地。汉上郡故城在县东南。后魏置上县。有疏属山、无定河。）
城平（汉肤施县地。后魏置此。）
绥德（后魏置。）
延福（隋置。县城三面因崖，甚崄。）
大斌
○银川郡
（东至昌化孟津河中流为界二百里。南至上郡一百六十里。西至朔方郡二百里。北至榆林柘珍驿二百三十里。东南到上郡二百四十里。西南到上郡交土堆七十五里。西北到朔方郡界二百三十里。东北到榆林郡界三百六十里。去西京一千四百三十里，去东京一千五百四十里。户七千二百六十四，口四万二千七十六。）
银州（今理榆林县。）春秋白翟之地。战国时属秦，后属上郡。两汉属西河郡。苻秦有骢马城，即今郡是也，后周置真乡、开光二郡，兼置银州。隋初二郡并废，而银州如故；炀帝初州废，以其地并入雕阴郡。大唐复分置银州，或为银川郡。领县四：
榆林（汉圁阴县地，以其在圁水之阴。隋置今县。圁音银。）
抚宁（后魏置。）
真乡
开光（后周於此置开光郡。贞观二年平梁师都，置县焉。）
○新秦郡
（东至楼烦郡三百二十里。南至银川郡三百里。西至朔方郡五百里。北至榆林郡三百九十里。东南到……西南到……西北到……东北到……去西京一千四百三十里，去东京千五百四十里。户千七百五十四，口七千四百二十。）
麟州（理新秦县。）隋以来银胜二州地。昔汉武徙贫人於关西及充朔方以南新秦中，盖其地也。大唐天宝元年，置新秦郡，或为麟州。领县三：
新秦
连谷（汉圁阴县地。贞观八年置。）
银城（汉圁阴县地。汉棝阳塞在此。棝音固。汉光禄卿徐自为出五原塞数百里，筑城障列亭，至卢朐山，即今县北所谓光禄塞。后魏置石城县，后改之。晋太康地志 自北地郡北行九百里得五原塞，又北出九百里得造阳 ，即此。史记云： 燕亦筑长城，自造阳至襄平，置上谷、渔阳、右北平、辽西、辽东郡以备胡。 韦昭云： 造阳地在上谷。 未详孰是。）
○朔方郡
（东至银川郡二百里。南至延安郡三百八十里。西至五原郡三百里。北至延安郡八百里。东南到上郡四百里。西南到安化郡五百九十里。西北到九原郡八百九十里。东北到榆林郡九百里。去西京一千一百里，去东京一千六百八十里。户七千五百十六，口四万二千四百十七。）
夏州（理朔方县。）战国时属秦，为上郡地，后匈奴并有之。汉武取河南地，为朔方郡。后汉因之。晋亦为朔方郡，晋乱后，夏赫连勃勃建都於此。（勃勃於朔方水北、黑水之南营起都城，号曰统万城，今郡城是。至赫连定，为后魏所灭。）后魏置夏州。西魏置弘化郡。隋初郡废，炀帝初复置朔方郡。大唐为夏州，或为朔方郡。领县四：
朔方（汉旧县。）
宁朔（汉朔方县地。后周置此。）
长泽（汉三封县。后魏置今县。）
德静（汉朔方县地。隋置今县。）
九原郡（东至安北都护府三百五十里。南至灵武郡朔方县无路所至。西至黄河百三十里。北至黄河四十里。东南到朔方郡九十里。西南到灵武郡九十里。西北到受降城八十里。东北到黄河八十里。去西京二千二百六十里，去东京三千四十里。户一千七百三十九，口九千一百四十。）
丰州（理九原县。）春秋戎狄之地。战国时属赵。秦为九原郡。汉属五原郡，（汉五原郡城在今榆林郡界。）后汉因之。后汉末及魏晋为匈奴所没，遂为荒弃。隋文帝置丰州，（因镇立名。）炀帝初州废，置五原郡。大唐为丰州，或为九原郡。（汉武帝元朔二年，车骑将军卫青渡西河，至高阙，破匈奴。河自今灵武郡之西南便北流千馀里，过九原郡乃东流。时帝都在秦，所谓西河，疑是此处。其高阙当在河之西地。又按史记云： 赵武灵王筑长城，自代傍阴山，下至高阙。 合在阴山之西，则与汉书符矣。其河自九原东流千里，在京师直北，汉史即云北河，斯则西河之侧者。）领县三：
九原（汉旧县。隋初置今县。）
永丰
丰安
榆林郡（东至河四十里，去马邑四百二十里。南至新秦郡界一百二十里。西至安北府二百五十里。北至黄河五里，去受降城八里，去单于百二十里。东南到合浦关去楼烦二百三十里。西南到朔方郡九百里。西北到黄河二十里，去纥那山一百二十里。东北到……去西京一千九百四十里，去东京一千九百里。户三千七百九十，口一万八千七百九十。）
胜州（理榆林县。）春秋戎狄之地。战国属赵。（至秦始皇，伐赵取云中是。）秦属云中、九原二郡地。二汉为云中、五原郡地，所谓榆溪塞。（今郡南界。史记云： 秦卻匈奴，树榆为塞 ）隋初置胜州，炀帝初州废，置榆林郡。大唐为胜州，或为榆林郡。领县二：
榆林（汉沙南县地。有故云中城、拂云堆、金河。紫塞河自马邑郡善阳县界流入。有榆林关。今县西有汉五原城。）
河滨（汉沙南县地。贞观三年置，东临河岸为名。）
安北府（东至榆林郡三百五十里。南至朔方郡八百里。西至九原郡三百五十里。北至回纥界七百里。东南到榆林郡连谷县四百里。西南到九原郡界一百二十里。西北到西城界一百二十里。东北到东城界一百二十里。去西京二千里，去东京二千二百里。户一千七百七十五，口二万一千。）
安北都护府，战国时属赵，后属秦。（按：史记蒙恬传云： 筑长城，起临洮，至辽东，延袤万馀里，於是渡河，据阴山，逶迤而北。 则秦氏得今安北之地。而汉史云： 主父偃上书曰：蒙恬攻胡，卻地千里，终不逾河而北。 未详两史何为不同，然疑史记为实。逶音威。迤音移。）大唐分丰、胜二州界置瀚海都护府，总章中改为安北大都护府。（有阴山、呼延渠。）
