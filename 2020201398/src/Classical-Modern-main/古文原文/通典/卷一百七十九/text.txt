<strong>州郡九</strong>
古冀州下（今置郡府十九县一百三）
河东（蒲）八县（河东桑泉猗氏安邑解虞乡宝鼎永乐）
绛郡（绛）十一县（正平曲沃翼城绛闻喜垣夏龙门稷山万泉太平）
平阳（晋）九县（临汾襄陵霍邑冀氏汾西洪洞神山赵城岳阳）
高平（泽）六县（晋城陵川沁水端氏高平阳城）
上党（潞）十县（上党长子潞城壶关铜鞮武乡屯留黎城涉襄垣）
乐平（仪）四县（辽山榆社和顺平城）
阳城（沁）三县（沁源和川绵上）
大宁（隰）六县（隰川大宁石楼永和温泉蒲）
文城（慈）五县（吉昌仵城文城吕香昌宁）
西河（汾）五县（隰城介休灵石孝义平遥）
太原（并）十三县（太原晋阳文水阳曲乐平清源太谷祁榆次盂寿阳广阳交城）
昌化（石）五县（离石定胡平夷临泉方山）
楼烦（岚）四县（宜芳合河静乐岚谷）
雁门（代）五县（雁门五台繁畤崞唐林）
定襄（忻）二县（秀容定襄）
安边（蔚）三县（灵丘飞狐安边）
马邑（朔）二县（善阳马邑）
云中（云）一县（云中）
单于府一县（金河）
○河东郡
（东至绛郡三百七十里。南至弘农郡一百七十里。西至冯翊郡八十里。北至绛郡二百七十里。东南到陕郡二百九十里。西南到华阴郡一百五十里。西北到冯翊郡韩城县一百四十里。东北到绛郡三百七十里。去西京三百六十里，去东京五百四十里。户七万二百七，口四十六万一千八十。）
蒲州（今理河东郡。）唐虞所都蒲阪也。春秋时地属魏，及晋献公灭魏，以其地封大夫毕万。（毕万，毕公高之后，魏犨祖父也。）毕万之后，十代至文侯，列为诸侯，与韩赵三分晋，地属魏。至惠王，以安邑近秦，乃徙都大梁。秦兼天下，置河东郡，历两汉不改。（博物志云： 有山泽近盐沃土之人，不才。汉兴，少有名人大衣冠，三代皆衰绝也。 ）魏晋亦然。后魏亦为河东郡，兼置雍州，及属秦州。后周改为蒲州，亦兼置河东郡。隋初郡废，炀帝初州废，复置河东郡。大唐初，为蒲州。开元九年五月，置中都，改为河中府，寻罢仍旧。（时扬州功曹参军、丽正殿学士韩覃上疏曰： 臣闻礼记月令曰： 孟夏之月，无起土功，无聚大众。 昔鲁夏城中丘，春秋书之，垂为后诫。今建国都，乃长久之大业也。犯天地之大禁，袭春秋之所书，夺人盛农之时，愚臣窃以为甚不可也。至若两都旧制，分官众多，费耗用度，尚以为损，岂况更建中都乎？夫河东者，国之股肱郡也。劲锐强兵，尽出於是。其地隘狭，今又置都，使十万之户将安投乎！且陋东都而幸西都，自西都而造中都，取乐一君之欲，以遗万人之患，务在都国之多，不恤危亡之变，悦在游幸之丽，不顾兆庶之困，非所以深根固蒂不拔之长策矣。昔汉帝感锺离之言，息事德阳之殿，赵主采续咸之谏，止造邺都之宫。臣愚诚愿下明诏，罢中都，则福履无疆，天下幸甚。 至六月三日，诏停。）或为蒲州，或为河东郡。领县八：
河东（汉蒲阪县。春秋秦晋战於河曲，即其地也。有蒲津关，后魏大统四年，造浮桥；九年，筑城为防。大唐开元十二年，河两岸开东西门，各造铁牛四，铁人四。其牛下并铁柱连腹，入地丈馀，并前后铁柱十六。妫汭水，今有舜庙在焉，其庙周宇文护所造。又有雷首山，夷齐居其阳，所谓首阳山也。有风陵堆，与潼关相对。）
桑泉（有三疑山。汉解县故城，今县东南。）
猗氏（汉旧县，猗顿所居，古郇国也。有古令狐城，左传云晋文公从秦返国， 济河，围令狐 ，即此。）
安邑（尧舜旧都。今县西有鸣条陌，汤与桀战於此。汉旧县。）
解（隋曰虞乡，武德元年改之。）
虞乡（汉解县地。后於虞乡城置解县，更於解西五十里别置虞乡县。）
宝鼎（汉汾阴县。有后土祠、汤庙。）
永乐（武德二年，分芮城县置。）
○绛郡
（东至高平郡四百五十里。南至陕郡二百二十里。西至冯翊郡四百十里。北至文城郡二百七十里。东南到河南府五百里。西南到河东郡三百七十里。西北到文城郡三百里。东北到平阳郡一百四十里。去西京五百二十里，去东京六百三十里。户八万二千二百，口五十一万七千三百十。）
绛州（今理正平县。）春秋时为晋国，即故绛与新田之都也。后韩魏赵灭晋，其地属魏。秦属河东郡。秦末，甚地属魏豹。汉定魏地，还属河东郡，后汉因之。魏晋属河东、平阳二郡地。后魏置东雍州。（其龙门、万泉即属秦州。）西魏、后周以为重镇。后周改曰绛州，兼置正平郡。隋初郡废，炀帝初州废，复置绛郡。大唐为绛州，或为绛郡。领县十一：
正平（汉临汾县地。有汾澮二水。有高齐故武平关，在今县西三十里，故家雀关在县南七里，并是镇处。）
曲沃（汉绛县地。春秋时晋曲沃地。台骀神祠在此。）
翼城（古晋之翼邑，汉绛县地。）
绛（春秋晋武公自曲沃徙此。汉闻喜县地。）
闻喜（亦故曲沃地，汉左邑县之桐乡也。汉武行幸至此，闻南越破，以为闻喜县。东北有董池陂，杨柳可为箭。高候原在县北，即十六国刘曜破石勒将石季龙处也。）
垣（汉旧县。东北有王屋山，沇水所出。有古皋落城，西魏於此置邵郡，以备东魏。）
夏（汉安邑县地。盖以夏禹所都为名。夏都安邑城，在今县北十五里。）
龙门（古耿国。有龙门山，即大禹所凿。三秦记云： 鱼鳖上之即为龙，否则点额而还。 汉皮氏县故城在今县南。今县则后魏秦州所理。）
稷山（汉闻喜县地。后魏龙关郡。后周勋州故城在今县西南十二里，即王思政所筑玉璧城，为周氏重镇，齐神武再攻围，皆不克。）
万泉（汉汾阴县。）
太平（汉临汾县。）
○平阳郡
（东至上党郡三百九十里。南至绛郡一百四十里。西至文城郡二百十五里。北至西河郡三百九十里。东南到高平郡四百十里。西南到文城郡二百十里。西北到大宁郡二百五十里。东北到阳城郡二百五十里。去西京七百五十里，去东京七百二十里。户六万四千八百，口四十二万一千八百八十。）
晋州（今理临汾县。）亦尧舜之都，所谓平阳也。春秋时属晋，战国时属魏。秦为河东郡地，二汉因之。魏分置平阳郡，晋因之。刘元海称汉僣位，建都於此。后魏为平阳郡，兼置唐州，后改为晋州，后置总管府。东魏、北齐皆为重镇。隋初改平阳为平河郡，寻废；炀帝初，置临汾郡。大唐为晋州，或为平阳郡。领县九：
临汾（汉平阳县有姑射山，又有故尧城县。）
襄陵（汉旧县。有赵襄子墓。又有晋襄公之陵，因以为名。后魏擒赫连昌，又分此县置擒昌县。）
霍邑（汉彘县。隋置今县。周厉王无道，周人流王於彘，即此地。有霍山，即职方冀州之镇，一名太岳山，禹贡所谓岳阳。）
冀氏（汉陭县地。后魏置冀氏县。陭音居义反。）
汾西（后魏置汾西郡。）
洪洞（春秋杨国，晋灭之为杨邑。汉为杨县也。故洪洞城在今县北，东魏、北齐镇也，四顾重複，控据要险。）
神山（武德二年置浮山县，后改焉。）
赵城（古造父邑。）
岳阳（汉穀远县地，隋改之。有千亩原，左传曰晋侯千亩之战，即此。）
○高平郡
（东至汲郡四百一十里。南至河内郡一百四十里。西至绛郡二百五十里。北至上党郡一百九十里。东南到河内郡武德县二百里。西南到河南府二百八十里。西北到平阳郡四百十里。东北到邺郡三百二十里。去西京一千四十里，去东京六百六十里。户二万七千五十，口十四万三千七百。）
泽州（今理晋城县。）春秋时属晋，战国属韩，其后属赵。至秦，破赵於长平，坑卒四十万，即此地也。秦平天下，为上党郡地。汉属河东、上党二郡地，后汉因之，魏晋亦同。后魏以其地置建州及高都、长平、安平三郡。北齐亦为建州及置平阳、高都二郡。后周并二郡为高平郡。隋初郡废，置泽州；（因濩泽水为名。）炀帝初州废，置长平郡。大唐为泽州，或为高平郡。领县六：
晋城（汉曰高都县，隋曰丹川。有天井关，在县南太行山上，关前有天井泉三所。）
陵川（汉泫氏县地。隋开皇中置。泫，胡畎反。）
沁水（后魏泰宁郡。）
端氏（七国时，韩魏赵分晋，封晋君於端氏也。汉为县，故城在今县西。）
高平（汉泫氏县。西北有泫谷水，故为名。头颅山，秦白起坑赵卒，筑台於垒中，因山为台。故光狼城，白起筑。）
阳城（汉曰濩泽县也。有嶕峣山、濩泽水、析城山，禹贡所谓 砥柱、析城 也。）
○上党郡
（东至邺郡三百里。南至高平郡一百九十里。西至平阳郡三百九十里。北至乐平郡四百七十里。东南到邺郡林虑县界一百四十里。西南到阳城郡沁源县界一百九十里。西北到太原府四百五十里。东北到广平郡武安县界二百四十里。去西京一千一百九十里，去东京四百六十里。户六万七千九百四十四，口三十七万二千三百六十。）
潞州（今理上党县。）春秋时，初为黎国，后狄人夺其地。（左传曰，晋伯宗数狄罪，曰夺黎氏地也。）赤狄潞子婴儿为晋所灭，其地尽属焉。战国初，为韩之别都，以远韩近赵，后卒降赵。秦置上党郡，汉亦为上党郡，魏及晋不改。后魏亦为上党郡。后周置潞州。隋置韩州，炀帝初复置上党郡。大唐为潞州，或为上党郡。领县十：
上党（古黎侯国，西伯戡黎，即此。汉为壶关县。）
长子（汉旧县。漳水所出。周史辛甲所封。左传曰 晋人执卫石买於长子 ，即此。）
潞城（春秋潞子国。汉旧县。）
壶关（古黎国地。有羊肠阪，王莽命五威后关将军王嘉曰 羊头之阨，北当燕赵 。后魏移壶关县於此。有壶山。）
铜鞮（水名。汉县。春秋晋国铜鞮邑，羊舌赤为邑大夫。有阏与故城，汉韩信擒代相夏说於此。）
武乡（汉垣县地。）
屯留（汉旧县。又有汉徐吾故城，在今县西北。有鹿渎山，绛水所出。）
黎城（汉潞县地。隋改置之，因县东故黎城为名。有壶口故关。）
涉（汉旧县。有清漳水。）
襄垣（汉旧县。）
○乐平郡
（东至广平郡三百六十里。南至上党郡四百七十里。西至太原府三百四十里。北至太原府乐平县二百六十里。东南到上党郡九十里。西南到上党郡一百里。西北到太原府三百四十里。东北到钜鹿郡二百四十里。去西京一千三百九十里，去东京七百九十里。户九千五百六十，口五万二百九十六。）
仪州（今理辽山县。）春秋时属晋。战国初属韩，后属赵。秦为上党郡，二汉因之。晋为乐平郡。后魏为辽阳郡。隋属太原郡。大唐武德三年，分并州之地置辽州；八年，改为箕州。先天元年，改为仪州，或为乐平郡。领县四：
辽山（汉垣县地。晋为辽阳县。隋置今县。北有鬼谷。）
榆社（汉垣县地。晋於此置武乡县。石勒是此县人，有石勒沤麻池。）
和顺（汉沾县地，即韩之阏与邑。）
平城（汉垣县地。）
○阳城郡
（东至上党郡铜鞮县七十里。南至平阳郡冀氏县一百五十里。西至平阳郡二百五十里。北至西河郡二百八十里。东南到上党郡屯留县一百四十里。西南到平阳郡二百五十里。西北到西河郡二百八十里。东北到上党郡界九十里。去西京一千七十里，去东京六百四十里。户六千一百六十六，口三万三千三百九十。）
沁州（今理沁源县。）春秋时属晋，后属韩，又属赵。秦、二汉为上党郡地，魏晋亦同。后魏属义宁郡。隋初置沁州，炀帝初州废，复为沁源县，属上党郡。大唐复置沁州，或为阳城郡。领县三：
沁源（汉穀远县，后魏改为沁源。有沁水。）
和川
绵上
○大宁郡
（东至平阳郡二百五十里。南至文城郡二百里。西至延安郡三百九十里。北至昌化郡二百五十里。东南到平阳郡二百五十里。西南到文城郡二百里。西北到黄河为界一百八十里。东北到西河郡二百六十里。去西京九百十里，去东京八百八十里。户一万九千二百十，口十三万四千四百二十。）
隰州（今理隰川县。）春秋时晋之蒲城也。七国时属魏。秦、二汉为河东郡地。魏晋属平阳郡。后魏、北齐为沁州。后周置沁州及龙泉郡。隋初郡废，后复置西汾州，寻又改为隰州；炀帝初州废，置龙泉郡。大唐为隰州，或为大宁郡。领县六：
隰川（汉蒲子县。春秋时蒲城，晋重耳所居。）
大宁（汉北屈县地。）
石楼（有石楼山。汉土军县，后魏吐京郡。）
永和（汉狐讘县。后周临河郡。讘，章涉反。）
温泉
蒲（汉蒲子县地。）
○文城郡
（东至平阳郡二百十里。南至绛郡二百七十里。西至咸宁郡一百七十里。北至大宁郡二百里。东南到绛郡三百里。西南到冯翊郡韩城县界百七十里。西北到延安郡二百九十里。东北到西河郡五百里。去西京七百二十里，去东京六百九十里。户一万一千五百六十，口六万六千三十。）
慈州（今理吉昌县。）春秋时晋之屈邑。（献公子夷吾所居。）禹贡壶口之山在焉。战国时为魏地。秦、二汉属河东郡。魏晋属平阳郡。东魏置定阳郡及南汾州。北齐改南汾州为西汾州。后周改为汾州。隋初郡废，置耿州，（居耿吉城。）后复为汾州；炀帝初州废，置文城郡。大唐为慈州，或为文城郡。领县五：
吉昌（汉北屈县。左传曰，晋有 屈产之乘 。此有骏马。有壶口山。故姚襄城在县西，即姚襄所筑，西临黄河，控带龙门、孟门之险，周、齐交争之处。）
仵城（汉北屈县地。后魏仵城郡。）
文城（有孟门山，与龙门相对。龙门之上古龙门，禹所凿。汉北屈县地。）
吕香（汉临汾县地。）
昌宁（汉临汾县地。后魏内阳郡。）
○西河郡
（东至上党郡四百四十里。南至平阳郡三百九十里。西至昌化郡一百六十里。北至太原府二百里。东南到阳城郡二百八十里。西南到大宁郡二百六十五里。西北到楼烦郡，中间有界相隔，山谷险隘。东北到太原府二百里。去西京一千二百六里，去东京九百三十里。户五万八千五十，口三十二万六千二百八十。）
汾州（今理隰城县。）春秋时晋地。六国时属赵，秦属太原郡。二汉属太原、西河二郡地，魏因之。晋属太原郡、西河国地。后魏又为西河郡，兼置汾州。北齐置南朔州。后周改曰介州。隋置西河郡。大唐为汾州，或为西河郡。领县五：
隰城（汉兹氏县。今有美稷乡，即汉美稷县地。又有汉京陵县，即晋赵文子与叔向观於九原之所。）
介休（有绵上山、介之推祠。汉旧县也。昭馀祁，俗名邬城泊，职方并州之薮。）
灵石（有介山。汉介休县地。今县东南有高壁岭、雀鼠谷、汾水关，皆险固之处。）
孝义（汉中阳县。）
平遥
太原府（东至赵郡五百五十里。南至上党郡四百五十里。西至昌化郡三百九十里。北至定襄郡一百八十里。东南到乐平郡三百四十里。西南到西河郡二百里。西北到楼烦郡二百五十里。东北到雁门郡五百里。去西京一千三百里，去东京八百八十五里。户十二万六千一百九，口七十六万八千四百六十四。）
并州（今理晋阳、太原二县。）古之并州，盖舜分冀州为之，置十二牧，则其一也。以其地在两谷之间，故为并州，亦曰在卫水、常水之间。（常水在今博陵郡，卫水在今常山郡。注已具上卷。）周礼职方曰： 正北曰并州，其山曰常，薮曰昭馀祁，（常山在今博陵郡常阳县界。昭馀祁在今西河郡介休县界。）川曰虖池、呕夷，（虖池发源在今雁门郡繁畤县界。呕夷在今安边郡灵丘县界。虖音呼。池音驼。）｛穴浸，中 又改巾 ｝曰淶、易。（淶水在今安边郡飞狐县界。易水发源在今上谷郡易县界。）其利布帛。人二男三女。畜宜五扰，（牛、马、羊、犬、豕。）穀宜五种。 秦兼天下，为太原郡。汉武帝置十三州，此为并州。（领郡九，兼得雍州之域，今上郡以北朔方、九原、榆林、新秦、银川之地。）后汉并因之。（理於晋阳，今府。）灵帝时，羌胡大扰，定襄、云中等郡，并流徙分散。献帝时，省入冀州。魏文帝复置并州，自陉岭以北并弃之。（今雁门郡及以北之地悉弃之。）至晋，亦置并州。（领郡国六，理晋阳。）惠帝时，并州之地尽为刘元海所有。其后刘曜徙都长安，自平阳（今平阳郡）以东地，尽入石勒，及苻坚、姚兴、赫连勃勃，并於河东郡置并州，姚兴又分河东为并冀二州。及后魏以后，分坼不可详也。今之并州，（为太原府。）古唐国也。昔帝尧为唐侯所封之国，（按今博陵郡界有尧城，为尧始封之国，当是徙於此也。后迁平阳。）及夏禹所都之地，（禹都或为今太原，或在今平阳，或在今河东郡安邑，或在今河南府阳翟也。）亦高辛氏子实沈及金天氏子台骀之所居焉。（左传云： 帝迁高辛氏子实沈於大夏，主参。金天氏之裔曰允格、台骀，以处太原。 注云： 大夏，太原晋阳县也。 ）周成王又封弟太叔虞於此，（成王灭唐，而封太叔，故参为晋星是也。）叔虞子燮改为晋侯。（唐有晋水，故改为晋。）中国曰太原，夷狄曰大卤。（晋荀吴败狄於大卤，即太原晋阳县也。）晋、大卤、太原、大夏、夏灵、晋阳六名，其实一也。春秋时为晋国，后为赵邑。（智伯与韩、魏围晋阳岁馀，引汾水灌城，不没者三板。）晋灭，属赵。秦置太原郡，二汉因之，兼置并州。（领郡九，理於此。曹公围袁尚於邺，时袁绍外生高幹为并州刺史。牵招说幹曰： 并州左有恒山之险，右有大河之固，北有强胡，速迎尚并力观变。 幹不能用之。）魏改为太原国，并州仍旧。晋因之。（领郡国六，理於此。）后魏为太原郡，兼置并州。北齐、后周皆因之。隋初废郡，置并州，又改为太原郡。大唐为并州，高祖匡隋室，起义兵。於长寿元年，置北都，后复为并州。开元十一年，改为太原府；天宝元年，加号为北京。领县十三：
太原（汉晋阳县也。隋文帝移晋阳县於州城中，旧晋阳置今县。有晋水。）
晋阳（隋文帝新移。有龙山、蒙山。）
文水（汉大陵县。有文水、沁水。）
阳曲（汉狼孟县故城，在县东北。河千里，一曲当其阳，故曰阳曲。汉阳曲县，今定襄郡定襄县是也，后汉移置今县。有乾烛谷，即羊肠阪也。）
乐平（旧乐平郡，隋置辽州。）
清源（汉榆次县地。隋於古梗阳城置今县。有清源水。）
太谷（县西有太谷。汉阳邑县地。）
祁（汉旧县。晋大夫祁奚之邑，晋灭祁氏，分为七县，以贾辛为祁大夫。后汉忠烈温序墓在西北。）
榆次（春秋晋魏榆地，石言於此。汉旧县。）
盂（汉旧县。有虖池水，自雁门郡界来。）
寿阳（晋旧县。）
广阳（汉上艾县，后魏改曰石艾，国家又改之。县东有故关，甚险固。）
交城（有羊肠山，隋炀帝改为深谷岭。）
○昌化郡
（东至西河郡一百六十里。南至大宁郡二百五十里。西至上郡二百三十里。北至楼烦郡二百三十里。东南到大宁郡二百五十里。西南到大宁郡石楼县一百五十里。西北到楼烦郡二百三十里。东北到太原府三百九十里。去西京一千二百三十里，去东京一千一百十里。户一万三千三百七十，口六万四千三百四十。）
石州（今理离石县。）战国初，赵之离石邑，后为秦、魏二国之境。（秦本纪云 秦昭王伐赵，取离石 是也。）秦为太原郡地。二汉属西河郡南单于庭，即左国城。晋属西河国，刘元海起事於此，后石勒置永石郡。北齐置怀政郡，后改为离石郡，兼置西汾州。后周改西汾为石州。隋初郡废，而石州如故；炀帝初州废，置石郡。大唐为石州，或为昌化郡。领县五：
离石（汉旧县。后南单于庭左国城在此。有离石水，一名赤洪水，高欢大破尔朱兆於赤洪岭，盖近此。）
定胡（汉离石县地。后周置定胡郡，在今县西。隋置孟门关，其地险固。）
平夷
临泉
方山（有赤洪水源，东流入离石县界。）
○楼烦郡
（东至定襄郡界二百四十里。南至昌化郡界二百三十里。西至榆林郡界一百八十里。北至马邑郡三百里。东南到太原府二百五十里。西南到银川郡三百里。西北到榆林郡九十里。东北到雁门郡三百里。去西京一千四百里，去东京一千二百二十里。户一万五千六百八十，口七万二千二百六。）
岚州（今理宜芳县。）春秋晋国之分，晋灭之后为胡地，有楼烦王居焉。其后，赵惠文王破楼烦而取其地。其后，北境属燕。秦、二汉为太原郡地。晋末，陷刘元海。后魏末，於其地置岚州。隋炀帝置楼烦郡。大唐为岚州，或为楼烦郡。领县四：
宜芳（有古秀容城，即汉汾阳县，属太原郡。积粟所在，谓之羊肠仓，石磴萦委，若羊肠焉。）
合河（汉汾阳县地。北齐置蔚汾县，合河关在北。）
静乐（汉汾阳县地。有隋炀帝汾阳宫。有管涔山，刘曜隐处，汾水所出。）
岚谷
○雁门郡
（东至安边郡二百六十里。南至太原府五百里。西至楼烦郡一百六十里。北至马邑郡一百四十里。东南到常山郡五百四十里。西南到定襄郡二百五十里。西北到马邑郡二百二十里。东北到安边郡界三百十里。去西京一千六百四十里，去东京一千三百二十里。户二万一千二十，口十万一千四百五十。）
代州（今理雁门县。）古唐国之地。春秋时晋国之分。及三卿分晋，其地属赵。（赵襄子杀代王而取其地。）赵武灵王破楼烦，而置云中、雁门、代郡。后北境属燕。秦为太原、雁门二郡之境，汉因之，后汉及晋亦同。后魏置梁城、繁畤二郡。后周置肆州。隋文帝改为代州；炀帝初州废，置雁门郡。大唐为代州，或为雁门郡。（今郡城，后魏所置。郡南三十里有东陉关，甚险固。）领县五：
雁门（汉广武县故城在西南。又有故平县，后汉末平城县也。有夏屋山，赵襄子会代王，因杀之於此。有句注山，一名西陉山也。）
五台（汉虑虒县。隋改卢夷县为五台。有五台山。虑音庐，虒音夷。）
繁畤（汉旧县。有虖池河，源出县东南泒阜山。）
崞（汉旧县。又有汉楼烦郡故城，在今县东。东魏置廓州。崞音郭。）
唐林
○定襄郡
（东至雁门郡界九十里。南至太原府一百八十里。西至楼烦郡二百四十里。北至雁门郡二百五十里。东南到太原府界一百二十里。西南到太原府及楼烦郡界一百二十里。西北到楼烦郡一百二十里。东北到雁门郡界二百五十里。去西京一千四百八十里，去东京一千六十里。户一万五千三十八，口七万七千九百三十。）
忻州（今理秀容县。）战国属赵。秦为太原郡地，二汉因之。后魏置肆州。后周徙肆州於雁门郡。隋初置新兴郡及云州，后改新兴郡为忻州；（因忻口为名。）炀帝初，废云州及忻州，以其地属楼烦、定襄二郡。大唐复分置忻州，或为定襄郡。（汉有定襄郡，在今马邑郡地。）领县二：
秀容（汉汾阳县。有岚水。）
定襄（汉阳曲县。有石岭关，甚险固。）
○安边郡
（东至上谷郡三百二十里。南至常山郡四百里。西至雁门郡二百六十里。北至蕃境，无郡。东南到博陵郡四百九十里。西南到雁门郡三百十里。西北到马邑郡四百六里。东北到妫川郡四百四十里。去西京九百里，去东京一千五百里。户四千六百十，口一万八千二百。）
蔚州（今理灵丘县。）周礼并州川曰呕夷，｛穴浸，中 又改巾 ｝曰淶易。（呕夷水在灵丘县界，淶水在飞狐县界。）战国初属赵，后又属燕。秦、汉、晋属代郡。后魏置怀荒、御夷二镇。东魏置北灵丘郡。后周置蔚州。隋置上谷郡。大唐置蔚州，或为安边郡。领县三：
灵丘（汉旧县。有赵武灵王陵。）
飞狐（汉广昌县地。飞狐口在县北，即汉之飞狐道，通妫川郡怀戎县。又有磨笄山，与妫川郡山相连。隋置今县。）
安边
○马邑郡
（东至安边郡四百六十里。南至雁门郡一百四十里。西至楼烦郡三百四十里。北至单于府三百五十里。东南到雁门郡一百二十里。西南到楼烦郡三百里。西北到单于府三百五十里。东北到故云州二百六十里。去西京一千七百七十里，去东京一千三百四十里。户六千三百，口二万五千八百。）
朔州（今理善阳县。）战国属燕。秦属代、雁门二郡地。汉为定襄、雁门二郡地。后汉属云中、雁门二郡。汉末，因乱又置新兴郡。（汉末大乱，匈奴侵边，自定襄以西，尽云中、雁门之间遂空。建安中，魏武王集荒郡之人，立新兴郡。）晋怀帝时，刘琨表以鲜卑猗卢为大单于，封代公，徙马邑，即其地也。其后称魏，建都於今郡北，兼置怀朔镇。及迁洛后，遂於郡北三百馀里置朔州，葛荣之乱又废。北齐复置朔州。隋初置总管府；炀帝初府废，置代郡，寻属马邑郡。（后魏初，云中在今郡北三百馀里定襄故城。北齐置朔州，在故都西南新城，一名平城也。后移於马邑，即今郡城也。）大唐初为朔州，或为马邑郡。领县二：
善阳（有秦马邑城武州塞，即此地。亦汉定襄县地，后魏桑乾郡，北齐广安郡。有紫河发源於此。）
马邑（汉旧县。）
○云中郡
（东至桑乾郡督宅一百五十里。南至雁门郡界一百六十里。西至东尖谷五十里。北至长城蕃界三百里。东南到榆林郡四百里。西南到神堆栅九十里。西北到卻蕃栅一百六十里。东北到阳阿谷蕃界三百四十里。去西京二千七十里，去东京一千六百四十里。户三千一百六十，口七千九百三十。）
云州（今理云中县。）战国属赵。秦置云中郡，二汉因之。晋属新兴郡。后魏道武帝自云中徙都平城，即此，（云中，今马邑郡北。平城即今郡，隋云内县常安镇也。）置代尹。（自天兴元年都平城，至孝文帝太和十九年迁洛阳后，改代尹为万年尹。）隋初属马邑郡。大唐置云州，或为云中郡。领县一：
云中（汉旧县。隋曰云内县。白登山，白登台，汉高帝初，被匈奴围於此。有故高柳城、参合陂。后魏盛乐县亦在今郡界。单于台，在今县西北百馀里。汉孝武元封元年，勒兵十八万骑，出长城，北登单于台。）
○单于府
（东至……南至榆林郡一百二十里。西至……北至……东南到马邑郡三百五十里。西南到……西北到……东北到……去西京二千二百五十里，去东京二千里。户二千一百，口一万三千。）
单于大都护府，战国属赵，秦汉云中郡地也。大唐龙朔三年，置云中都护府，又移瀚海都护府於碛北，（瀚海都护旧曰燕然都护府。）二府以碛为界。麟德元年，改云中都护府为单于大都护府。领县一：
金河（有长城。有金河，上承紫河及象水。又南流入河。李陵台、王昭君墓。）
风俗
冀州，尧都所在，疆域尤广。（梁州境宇虽遐远，而杂以夷獠。中夏唯冀州最大。）山东之人，性缓尚儒，仗气任侠，（太行、恒山之东。）而邺郡，高齐国都，浮巧成俗。（自北齐之灭衣冠，士人多迁关内，惟伎巧商贩及乐户移实郡郭，由是人情险诐，至今好为诉讼。）山西土瘠，其人勤俭，而河东，魏晋以降，文学盛兴，（魏丰乐侯杜君畿为河东守，开置学官，亲执经教授，郡中化之，自后河东特多儒者。）闾井之间，习於程法。并州近狄，俗尚武艺，左右山河，古称重镇，（韩信谓陈豨曰： 代，天下精兵处也。 后汉末，天下扰乱，高幹为并州刺史，牵招说幹曰： 并州左有恒山之险，右有大河之固，北有强胡，可以守也。 ）寄任之者，必文武兼资焉。
