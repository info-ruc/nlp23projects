<strong>州郡五</strong>
古梁州上（今置郡府二十六县一百三十六）
汉中（梁）六县（南郑褒城城固金牛西县三泉）
洋川（洋）五县（西乡兴道黄金洋源华阳）
上洛（商）五县（上洛上津商洛丰阳洛南）
安康（金）六县（西城石泉安康洵阳淯阳平利）
房陵（房）四县（房陵竹山永清上庸）
通川（通）七县（通川三冈石鼓宣汉新宁永穆东乡）
潾山（渠）四县（流江潾水潾山渠江）
南平（渝）四县（巴江津南平万寿）
涪陵（涪）四县（涪陵武龙乐温宾化）
南川（南）二县（南川三溪）
泸川（泸）六县（泸川富义江安绵水泾南合江）
清化（巴）十县（化城清化曾口始宁其章归仁恩阳盘道七盘大牟）
始宁（壁）四县（诺水广纳白石东巴）
咸安（蓬）七县（大寅仪陇伏虞咸安大竹良山宕渠）
符阳（集）三县（难江符阳地平）
巴川（合）六县（石镜汉初铜梁赤水巴川新明）
南宾（忠）五县（临江丰都垫江南宾桂溪）
南浦（万）三县（南浦梁山武宁）
阆中（阆）九县（阆中苍溪晋安西水奉国南部新井新政岐坪）
南充（果）六县（南充西充相如流溪岳池朗池）
安岳（普）六县（安岳安居普康乐至崇龛普慈）
盛山（开）三县（盛山万岁新浦）
云安（夔）四县（奉节云安巫山大昌）
犍为（嘉）八县（龙游玉津夹江峨眉犍为平羌罗目绥山）
阳安（简）三县（阳安金水平泉）
仁寿（陵）六县（仁寿唐福贵平井研始建籍）
古梁州
禹贡曰： 华阳黑水惟梁州，（孔安国以为东据华山之南，西距黑水也。又曰： 导黑水，至于三危，入于南海。 孔安国注云： 黑水自北而南，经三危，过梁州，入南海。 郑玄云： 按三危在鸟鼠之西，而南当岷山，又在积石之西，南当黑水祠，黑水出其南胁。 此云经三危，彼云其出，明其乖戾。又按汉书地理志，益州郡滇池有黑水祠，而不记山之所在，即今中国无之矣。又按郦道元注水经，锐意寻讨，亦不能知黑水所经之处。顾野王撰舆地志，以为至僰道入江，其言与禹贡不同，未为实录。至於孔、郑通儒，莫知其所，或是年代久远，遂至堙涸，无以详焉。滇音颠。）岷、嶓既艺，沱、潜既道，（岷山在今通化郡汶山县，嶓山在今汉中郡金牛县也。言水已去，二山之土皆可种艺，沱、潜二水理从故道也。沱水在今濛阳郡唐昌县。潜水未详。蔡、蒙旅平，和夷厎绩，）蔡、蒙，二山名。旅，陈也。旅平，言已平理而陈祭也。和夷，地名，亦已致功可耕稼也。蒙山在卢山郡。蔡山未详。厥土青黎。 （色青而细疏也。）自汉川已下诸郡，皆其封域。舜置十二牧，梁州其一也。以西方金刚，其气强梁，故曰梁州。周礼以梁州并雍州。梁州当夏殷之间为蛮夷之国，所谓巴賨彭濮之人也。（或曰：蜀之先帝喾封其支庶於蜀，其后称王，长曰蚕丛，次曰伯雍，次曰鱼凫。）周末，秦惠王使司马错伐蜀，有其地，於天文兼参之宿，亦秦之分野，（汉之巴、蜀、广汉、犍为、武都、牂柯、越巂等郡，今通川、潾山、南平、涪陵、南川、泸川、清化、始宁、咸安、符阳、巴川、南宾、南浦、阆中、南充、安岳、盛山、云安、犍为、阳安、仁寿、通义、和义、资阳、南溪、武都、河池、同谷、顺政、阴平、江油、益昌、普安、巴西、梓潼、遂宁、蜀郡、德阳、濛阳、唐安、临邛、卢山、通化、临翼、越巂、云南等郡皆是。汉之弘农郡西南境，今上洛郡。）又得楚之交。（汉之汉中，今汉中、洋川、安康、房陵等郡，并宜属楚。）秦平天下，置郡为汉中、（今汉中、洋川、安康、房陵等郡地也。）巴、（今通川、潾山、南平、涪陵、南川、泸川、清化、始宁、咸安、符阳、巴川、南浦、阆中、南充、盛山、云安、安岳之东境皆是。）蜀，（今巴西、普安、梓潼、遂宁、益昌、蜀郡、德阳、濛阳、唐安、临邛、卢山等郡地并是。）陇西郡之南境，（今河池郡。）内史之南境。（今上洛郡。）其馀土境，自汉以后，历代开拓氐羌戎夷之地。（今犍为、阳安、安岳之西境、仁寿、通义、和义、资阳，皆故夜郎侯国；南溪，僰侯国：并汉武帝开之，置犍为郡。今武都、同谷、顺政、怀道、同昌、阴平、江油、交川、合川、通化、临翼、江源、归诚、静川、蓬山、恭化、维川、云山、越巂、云南、洪源等郡，即汉以后所开拓也。）汉武帝置十三州，此为益州，领郡八。益之为言隘也，言其地隘险。亦曰疆壤益大。（汉既灭越，而蜀西南夷皆震恐，请吏入朝，遂置益州、越巂等郡。）王莽末，公孙述据有其地。后汉建武中，平之，置益州。（领郡九，属国三。理雒，今德阳郡县。）至献帝末，刘备复据其地。魏末平之，遂分置梁、益二州。晋初因之，（益领郡八，理成都。梁领郡八，理南郑。）后又分益州南境置宁州。（领郡四，理云南，即今郡。）惠帝以后，李特据之，至穆帝时平之。其后没於苻坚，后又复其地。安帝时，谯纵据之，后又收复。宋梁、益、宁三州并因前代，（梁领郡二十，益领郡二十九，宁领郡十五。）更置秦州。（领郡十四，理南郑。）齐及梁初多因之。（梁武帝天监三年，刺史夏侯道迁以所部叛降后魏，南至剑阁，悉失之。）后魏得汉中，亦曰梁州。西魏亦因之，复入於梁。（西魏大统十二年，为梁将兰钦所陷。）梁灭，再复其地。（将达奚武平汉川，尉迟迥平蜀川。）自西魏以后，所置州郡，割裂无恒，不可详记。大唐分置十五部，此为山南西道、（汉中、通川、巴川、清化、洋川、顺政、河池、益昌、咸安、盛山、始宁、南平、符阳、潾山等郡皆是也。）山南东道、（房陵、南宾、南浦、云安。）剑南道，（蜀郡、唐安、濛阳、德阳、通义、梓潼、巴西、普安、阆中、资阳、临邛、通化、交川、越巂、南溪、遂宁、仁寿、犍为、卢山、泸川、阳安、安岳、江源、阴平、同昌、江油、临翼、归诚、洪源、静川、恭化、维川、和义、云山、蓬山、云安、南充等郡。）兼分入京畿、（上洛、安康。）陇右道（同谷、武都、怀道、合川。）及黔中道。（涪陵、南川。）
○汉中郡
（东至洋川郡二百二十里。南至符阳郡三百里。西至益昌郡五百里。北至扶风郡六百七十里。东南到洋川郡三百九十里。西南到益昌郡五百里。西北到顺政郡二百八十里。东北到洋川郡兴道县界八十六里。去西京，取骆谷路六百五十二里，斜谷路九百三十三里，驿路一千二百二十三里。去东京，取骆谷路一千五百八十里，取斜谷一千七百八十九里，驿路二千七十八里。户三万五千一百六十八，口十四万五千二百二十九。）
今之梁州，（理南郑县。）春秋至战国并楚地。秦置汉中郡，二汉因之。（汉高帝始封之地。）后汉末，张鲁据其地，改汉中为汉宁。魏武征汉中，走张鲁，复曰汉中郡。后刘备破魏将夏侯妙才，遂有其地，以为重镇。（先主以魏延，后主以蒋琬、姜维，相继屯守。后闻魏将锺会理兵关中，维表请分将护阳平关口，后主不从。）魏末平蜀，又置梁州。（领郡八。）晋、宋、齐、梁皆为梁州。（理於此。晋初领郡八，后领郡二十，宋、齐、梁因之。）宋以后更置秦州。（亦理於此，领郡十四。）汉中常以巴蜀扞蔽，故刘备初得汉中，曰： 曹公虽来，无能为也。 是以巴蜀有难，汉中辄没。（自公孙述、刘备、李雄、谯纵据蜀，汉中皆为所陷。）氐虏邻接，常为威御之镇。（萧齐明帝初，后魏大将元英率兵十万，通斜谷，围南郑，刺史萧懿守拒百馀日，不拔而退。）后魏亦置梁州（梁天监三年，夏侯道迁以州郡入魏，大同初复之。元帝末，又陷於西魏。）及汉中郡，西魏因之。后周改曰汉川郡。隋初郡废，而梁州如故。炀帝初，州废，复置汉川郡。大唐为梁州。开元十三年，改褒州，或为汉中郡。领县六：
南郑（汉旧县。有梁山、汉水、黄牛山、古白云县。汉中郡故城在县东北。）
褒城（汉褒中县。有褒水、褒谷。又有汉阳平关，在县西北，即蜀先主破魏军，杀大将夏侯妙才於此地。有甘泉关，隋置之。）
城固（汉旧县。有黑水。）
金牛（汉葭萌县地。有嶓冢山，禹导漾水，至此为汉水，亦曰沔水。颜师古云： 汉上曰沔。 今县南有故白水关，即汉李固解印绶处。）
西县（后魏置嶓冢县，隋为西县。故西乐城在县西南，诸葛亮所立，甚险固。关城俗名张鲁城，在县西四十里。隋置关在县西南，今名百牢关。诸葛亮墓在县东南。）
三泉
○洋川郡
（东至安康郡五百里。南至始宁郡六百一十五里。西至汉中郡二百二十里。北至京兆府六百二十一里。东南到通川郡宣汉县界三百三十一里。西南到符阳郡四百里。西北到汉中郡三百七十里。东北到安康郡安康县界二百五十一里。去西京一千四百五里，去东京二千二百五十里。户一万三千八百四十九，口八万八千三百二十七。）
洋州（今理西乡县。）春秋、战国皆楚地。秦属汉中郡，二汉因之。三国时，蜀之重镇。（后主刘禅延熙中，遗将军王平守兴势，魏将曹爽攻围不克，即今兴道县。）晋、宋、齐、梁亦属汉中郡。西魏、后周并为洋州（因水为名）及洋川郡。隋初郡废，炀帝初州废，并其地入汉川郡。（今汉中郡。）大唐复置洋州，或为洋川郡。领县五：
西乡（汉城固县地。有洋水。汉班超封定远侯，故城在今南。晋置西乡县。）
兴道（汉城固县地。今县城即后魏傥城郡。因自然陇势，形似盆，缘外险，内有大谷，为盘道，上数里及门。汉龙亭县东明月池在其侧。后魏置兴势县。贞观初改。）
黄金（汉安阳县。故黄金城在县西北八十里，张鲁所筑。南接汉川，北枕古道，险固之极。西魏置今县。）
洋源（汉城固县地。武德初置县。）
华阳（天宝中改为真符。）
○上洛郡
（东至南阳郡六百四十里。南至安康郡七百二十里。西至安康郡七百二十里。北至弘农郡四百里。东南到武当郡丰利县六百六十里。西南到安康郡七百二十里。西北到华阴郡三百里。东北到弘农郡四百里。去西京三百里，去东京八十六里。户八千六百三十三，口五万三千七百。）
商州（今理上洛县。）古商国也。春秋时其地属晋。（所谓晋阴。）战国属秦，即卫鞅所封商邑也。秦平天下，属内史地。汉属弘农郡。后汉属京兆尹。晋初为京兆南部，后置上洛郡。后魏因之。西魏又置洛州。后周改为商州。隋炀帝复置上洛郡。大唐为商州，或为上洛郡。领县五：
上洛（汉旧县。有秦岭山、熊耳山、洛水、丹水。有商山，亦名地肺山，亦名楚山，四皓所隐。其地险阻。王莽命明威侯王级曰： 绕霤之固，南当荆楚。 绕霤者，言四面塞阨，其道屈曲，水回绕而霤，即今七盘十二绕。）
上津（汉长利县。宋置北上洛郡，梁改为南洛州，西魏又改为上州。隋废。有天柱山。）
商洛（古商邑，卨所封也。检地志云商、於中，盖今南阳郡界。所谓商於地，亦汉商县地。有武关。）
丰阳（汉商县地，卫鞅封在此。）
洛南（汉上洛县地，西晋拒阳郡。有玄扈山，有冢岭山，洛水所出。）
○安康郡
（东至武当郡七百二十里。南至云安郡九百五十四里。西至洋川郡二百里。北至京兆府界五百六十六里。东南到房陵郡五百四十七里。西南到通川郡一千一百里。西北到京兆府长安县界五百九十里。东北到上洛郡六百六十里。去西京九百九十一里，去东京一千九百五十六里。户一万三千七百八十六，口七万七千七百二十五。）
金州（今理西城县。）虞舜尝居之，谓之妫墟。（帝王世纪谓之姚墟。本曰妫汭。）战国时属楚。秦属汉中郡，两汉因之。魏以汉中遗人在东垂者置魏兴郡，即其地也。晋、宋、齐皆因之。梁寻改为南梁州。西魏改置东梁州，后因其地出金，改为金州。隋初因之，炀帝初改置西城郡。大唐为金州，或为安康郡。（郡临汉江。）领县六：
西城（汉旧县。有妫墟。晋吉挹为梁州督，为苻坚所攻，於县南九里峻山筑垒，三年不下。）
石泉（齐置晋昌郡於此。）
安康（汉安阳县，晋改安康县。）
洵阳（汉旧县。有洵水、马迹山。）
淯阳（西魏置淯阳郡。后曰黄土，因山为名也。淯音育。）
平利（汉西城县地。武德中置县。）
○房陵郡
（东至襄阳郡四百九十里。南至巴东郡五百里。西至安康郡五百四十九里。北至武当郡二百六十里。东南到襄阳郡界四百九十里。西南到安康郡界五百七十八里。西北到房陵郡界五百四十七里。东北到襄阳郡界一百七十八里。去西京一千三百里，去东京一千一百八十五里。户一万三千四百四十一，口六万八百七十九。）
房州（今理房陵县。）古麇、庸二国之地。（麇音君。）春秋楚子败麇师於防渚，即此地也。战国时楚地。秦灭赵，徙赵王迁於此。其地四塞险固，及平天下，属汉中郡。两汉因之。魏文帝置新城郡。蜀将孟达降魏，为新城守，后叛归蜀，司马宣王讨平之。晋、宋、齐为新城、上庸二郡地。梁末置岐州。西魏置光迁国。后周国废，置迁州。隋炀帝初置房陵郡。大唐武德初，於竹山县置房州。贞观十年，移於今所。或为房陵郡。领县四：
房陵（汉初曰防陵，后改曰房陵县。有房山、筑水。）
竹山（古庸国，汉上庸县。有白马塞山，孟达尝登之，叹曰： 此金城千里 。）
永清（汉房陵县地。后周为县。）
上庸（汉上庸县地。）
○通川郡
（东至盛山郡三百里。南至南浦郡四百里。西至潾山郡六百里。北至洋川郡一百九十六里。东南到盛山郡三百里。西南到潾山郡六百里。西北到清化郡四百五十里。东北到安康郡一千一百里。去西京，取益昌郡驿路，二千五里；东取洋川郡骆谷路，约有一千五百七十六里。去东京，取盛山郡下水，经三峡，出江陵、襄阳、南阳、临汝等郡至东京，水陆相承，二千八百七十五里。户四千四百六十一，口十一万七千三百六十七。）
通州（今理通川县。）春秋、战国时，并属巴国。秦属巴郡，二汉因之。晋属巴西郡。宋、齐为巴渠郡。梁於此兼置万州（以州内地万馀顷，因为名。）及东关郡。西魏改为通州。（以居四达之路，故改。）隋初郡废，炀帝初州废，置通川郡。大唐因之。领县七：
通川（汉宕渠县之地。后汉分置宣汉县。隋改之。）
三冈
石鼓（西魏属迁州。后周置临清郡。）
宣汉（西魏置并州及永昌郡。）
新宁
永穆（梁置永康县。隋改之。）
东乡（西魏置石州。后周置三巴郡。）
○潾山郡
（东至南浦郡四百五十里。南至巴川郡新明县界百七十里。西至南充郡二百八十里。北至通川郡六百里。东南到涪陵郡二百七十里。西南到南充郡岳池县界一百二十九里。西北到咸安郡二百里。东北到通川郡六百里。去西京三千二百七十七里，去东京三千一百九里。户五千六百七十六，口一万五千三百。）
渠州（今理流江县。）宋、齐以上与通州同。梁置梁州。后魏置流江郡。隋初郡废，炀帝初置宕渠郡。大唐为渠州，或为潾山郡。（临渠口。）领县四：
流江（汉宕渠县，故城在今县东北，俗号车骑城是也。今县后周置。）
潾水（梁置县及潾州。后魏改为潾山郡。）
潾山（梁置。潾水所出。）
渠江
○南平郡
（东至涪陵郡四百六十里。南至南川郡二百六十里。西至巴川郡二百里。北至潾山郡四百四十里。东南到南川郡二百九十三里。西南到泸川郡七百五十里。西北到潾山郡潾水县二百里。东北到涪陵郡三百七十里。去西京三千二百三十七里，去东京三千四百四十里。户七千三百九十三，口二万八千九十八。）
渝州（今理巴县。）古巴国（左传 西巴师侵鄾 ，注云： 巴国今江州县也。其爵曰子。 ）谓之三巴。（三巴记曰： 阆白二水东南流，曲折三回如巴字，故谓三巴。 ）秦惠王虏巴王而取其地。秦汉并属巴郡，晋亦属巴郡，宋齐因之。梁於此置楚州。隋初改为渝州，（因渝水为名。）炀帝初州废，置巴郡。大唐为渝州，或为南平郡。领县四：
巴（汉江州县，故城在今县西。有涂山，又有明月峡，其山上石壁有圆孔，形如满月，故以为名。）
江津
南平（贞观中置霸州，兼置此县，后州废。）
万寿（武德三年置县。）
○涪陵郡
（东至南宾郡三百五十里。南至黔中郡三百六十里。西至南平郡四百六十里。北至南宾郡三百九十六里。东南到黔中郡三百六十里。西南到南平郡二百七十里。西北到潾山郡二百七十里。东北到南宾郡三百五十里。去西京二千三百五十七里，去东京三千八十九里。户九千四百五，口四万四千七百二十三。）
涪州（今理涪陵县。涪音符。）亦巴国之境，秦、二汉巴郡之鄙也。蜀置涪陵郡，晋因之，宋、齐亦同。隋初属渝州，炀帝废渝州，属巴郡。大唐为涪州，或为涪陵郡。领县四：
涪陵（汉旧县地。后汉岑彭破公孙述将侯丹於黄石，即此，今谓之黄石滩。）
武龙
乐温
宾化（以上并武德初置。）
○南川郡
（东至南平郡界一十里。南至溱溪郡界五十里。西至南平郡界三百六十里。北至南平郡二百六十里。东南到溱溪郡界三百五十里。西南到溱溪郡界七十里。西北到南平郡二百六十里。东北到南平郡五十七里。去西京三千九百五里，去东京三千六百里。户二千四百七十七，口一万三百七十五。）
南州（今理南川县。）亦巴国之地，秦汉巴郡之境。大唐武德三年，置僰州。四年，又改为南州。或为南川郡。领县二：
南川
三溪
○泸川郡
（东至南平郡七百五十里。南至都宁郡五百二十七里。西至南溪郡三百五十里。北至巴川郡五百九十里。东南到播川郡五百九十里。西南到南溪郡南溪县一百九十七里。西北到和义郡四百五十里。东北到南平郡七百五十里。去西京三千二百八十四里，去东京四千一百九十六里。户一万四千七百九十四，口三万八千一百九十七。）
泸州（今理泸川县。）古巴子之国。秦属巴郡。汉属犍为郡，后汉因之。晋为江阳郡，宋、齐因之。梁置泸州。隋初郡废，炀帝初置泸川郡。大唐为泸州，或为泸川郡。领县六：
泸川（汉江阳县。）
富义（有富义盐井，因为名。）
江安（汉江阳县地。晋置汉安县。隋改为今县。）
绵水（晋置。）
泾南（贞观中置。）
合江
○清化郡
（东至始宁郡一百五十里。南至咸安郡二百一十里。西至阆中郡二百八十里。北至符阳郡二百里。东南到通川郡四百五十里。西南到咸安郡二百二十里。西北到益昌郡三百三十九里。东北到符阳郡一百九十里。去西京一千二百二十五里，去东京二千五百八十二里。户二万七千七百二十，口八万六千六。）
巴州（今理化城县。）古巴国。秦、二汉属巴郡。晋宋之间为夷獠所据，不置郡县。宋末於岭之南置归化郡，即今郡是也。齐因之。梁置归化、木兰二郡。后魏得其地，置大谷郡。隋初郡废，置巴州；炀帝初州废，置清化郡。大唐因之。领县十：
化城（汉宕渠县地。后汉置汉昌县。梁曰大谷。后周改之。）
清化（汉葭萌县地。有清水。梁置伏强县。隋改之。）
曾口（汉宕渠县地。梁置今县。）
始宁（梁置。）
其章（汉宕渠县地。梁置今县。）
归仁（汉宕渠县地。梁置平州。隋改为县。）
恩阳（汉阆中县地。隋置今县。）
盘道（有龙腹山。梁置难江县，后魏后之。）
七盘
大牟（有大牟山。武德元年置县。）
○始宁郡
（东至通川郡一百六十二里。南至郡内广纳县六十里。西至清化郡一百五十里。北至符阳郡符阳县界一十里。东南到广纳县东北界八十里。西南到咸安郡五百六十里。西北到符阳郡五百里。东北到郡内白石县一百里。去西京二千八十二里，去东京二千九百三十二里。户一万一千八百二十，口五万三千六百六十五。）
壁州（今理诺水县。）历代与清化郡同。大唐武德八年，分巴州始宁县之东境置壁州，或为始宁郡。领县四：
诺水（后魏置。）
广纳（武德初置。歌籁山在县东七十里，上有城，极崄峻。）
白石
东巴
○咸安郡
（东至通川郡四百四十里。南至潾山郡七十里。西至阆中郡三百里。北至清化郡二百一十里。东南到盛山郡六百八十里。西南到南充郡二百八十里。西北到益昌郡五百五十二里。东北到始宁郡三百六十里。去西京二千二百一十里，去东京三千一百五里。户一万五千七百六十二，口五万三千二百五十三。）
蓬州（今理大寅县。）古巴国之分。秦、二汉属巴郡。晋属巴西郡。宋末属归化郡。梁置伏虞郡。后周置蓬州。（因山为名。）隋初郡废，炀帝初州废，并其地入清化、宕渠、巴西三郡。大唐复置蓬州，或为咸安郡。领县七：
大寅（汉阆中县地。有蓬山。梁置县。）
仪陇（汉阆中县地。梁置。今县城在崇城山上，冯崄为理，即梁崇城郡城也。）
伏虞
咸安（梁置绥安县，隋改之。）
大竹
良山
宕渠（汉旧县。梁置景阳郡。）
○符阳郡
（东至始宁郡三百六十里。南至清化郡二百里。西至益昌郡三百里。北至汉中郡三百里。东南到始宁郡五百里。西南到清化郡一百九十里。西北到益昌郡界二百五十里。东北到洋川郡四百里。去西京，取郡北巴路，至汉中郡郭下，过县，取斜谷路，一千四百二十里。去东京，取郡内地平县至益昌郡驿路，二千六百里。户一万一千四百九十，口六万八百一十二。）
集州（今理难江县。）秦属巴郡。二汉属广汉、巴二郡地。晋属巴西郡。梁置东巴州，后改为集州。后周兼置平桑郡。隋初郡废，炀帝初州废，并其地入汉川、清化二郡。大唐置集州，或为符阳郡。领县三：
难江（汉宕渠县地。后周置县。有巴岭、难江。）
符阳（后魏置县。有符水。）
地平（汉葭萌县地。武德初置县，盖取天成地平之义。）
○巴川郡
（东至南平郡二百里。南至泸川郡界六百六十二里。西至安岳郡三百八十里。北至南充郡四百四十里。东南到南平郡二百里。西南到泸川郡五百九十里。西北到遂宁郡六百六十里。东北到潾山郡三百八十里。去西京二千八百十三里，去东京三千六百四十二里。户三万七千一百二十二，口九万二百八十。）
合州（今理石镜县。）秦、二汉属巴郡。宋置东宕渠郡。西魏置合州。（涪汉二水合流处，因为名。）后周为宕渠郡。隋初郡废，改合州为涪州；炀帝初州废，置涪陵郡。大唐为合州，或为巴川郡。（郡城临江。）领县六：
石镜（秦汉垫江县地。有青石山。汉时巴蜀争界，久不决，一朝密雾石裂，自上及下，直如引绳，遂分郡界，至今犹以为界焉。）
汉初（梁置新兴郡。）
铜梁（因山为名。蜀都赋曰 外负铜梁 。）
赤水（隋置，因山为名。）
巴川
新明
○南宾郡
（东至南浦郡水路二百六十里。南至黔中郡六百五十里。西至涪陵郡三百五十里。北至潾山郡五百十四里。东南到南浦郡界四百五十六里。西南到黔中郡水路六百六十里。西北到潾山郡四百三十三里。东北到南浦郡三百九十里。去西京三千八百八十五里，去东京二千七百三十七里。户六千五百三十九，口四万二百三。）
忠州（今理临江县。）秦、二汉之巴郡地，晋、宋皆因之。梁置临江郡，后周兼置临州。隋初郡废，炀帝初州废，并其地入巴东郡。大唐置忠州，或为南宾郡。（郡城临江。）领县五：
临江（汉旧县。有彭溪。）
丰都（汉枳县地。）
垫江（汉旧县。）
南宾（汉临江县地。武德初置今县。）
桂溪
○南浦郡
（东至云安郡二百九十八里。南至清江郡六百八十三里。西至潾山郡四百五十里。北至盛山郡二百三十二里。东南到云安郡三百二十二里。西南到南宾郡界九十六里。西北到通川郡四百一里。东北到盛山郡界一百七里。去西京二千七百四十三里，去东京二千三百三十里。户五千一百七十七，口二万四千三百五十二。）
万州（今理南浦县。）秦、二汉巴郡之地。晋属巴东郡，宋及齐皆因之。后周置安乡郡，后改为万川郡兼置南州。隋初郡废，炀帝初州废，并其地入巴东郡。大唐武德初置浦州，后改为万州，或为南浦郡。领县三：
南浦（汉朐〈月忍〉县地。朐音蠢。〈月忍〉，如尹反。）
梁山（有高梁山。后周置县。）
武宁（汉临江县地。后周初置源阳县，又改为武宁县。）
○阆中郡
（东至咸安郡三百里。南至南充郡三百里。西至普安郡三百里。北至益昌郡二百八十里。东南到南充郡三百六十里。西南到梓潼郡三百一十五里。西北到普安郡二百里。东北到清化郡二百八十里。去西京一千九百一十五里，去东京二千六百六十里。户一万八千二百二十，口十一万七百二十六。）
阆州（今理阆中县。）秦、二汉属巴郡。晋为巴郡，宋、齐因之，居蜀汉之半，又当东道冲要。梁置北巴州及北巴郡。西魏平蜀，置崇州及盘龙郡。隋初郡废，炀帝初置巴西郡。大唐为崇州，先天中，改为阆州，或为阆中郡。（今郡城即古阆中城，名曰高城，前临阆水，卻据连冈。）领县九：
阆中（汉旧县。有灵山、天柱山。）
苍溪
晋安
西水（梁置，有掌天山。）
奉国（梁置白马、义阳二郡。后魏为县。）
南部（汉充国县地。后周置县。）
新井
新政
岐坪
○南充郡
（东至潾山郡二百八十里。南至巴川郡四百四十里。西至梓潼郡三百五十里。北至阆中郡三百里。东南到潾山郡二百八十六里。西南到遂宁郡一百七十五里。西北到梓潼郡三百六十五里。东北到咸安郡二百八十里。去西京二千五百五十八里，去东京三千四百二十里。户三万五千四百四十一，口六万八千六百七十二。）
果州（今理南充县。）亦巴子国地。秦、二汉并属巴郡。晋为巴西郡，宋、齐因之。隋并其地入巴西郡。（今阆中县。）大唐初，属崇州。武德四年，分置果州，（因山为名。）或为南充郡。领县六：
南充
西充（武德中置。）
相如（梁置梓潼郡。有司马相如故宅，因以为名。）
流溪
岳池
朗池（宋南宕渠郡在此置。有汉司马相如琴台。）
○安岳郡
（东至巴川郡六百六十里。南至资阳郡三百七十八里。西至阳安郡一百八十里。北至遂宁郡一百六十里。东南到巴川郡六百六十里。西南到资阳郡三百四十八里。西北到梓潼郡三百四十八里。东北到遂宁郡一百四十里。去西京二千五百二十里，去东京三千二百三里。户一万一千五百四十九，口五万五千一百六十九。）
普州（今理安岳县。）秦时巴郡之西境及夜郎国之地。汉犍为、巴郡之境。（巴郡，秦置。犍为，汉关。）李雄之乱，为羌夷所据。梁置普慈郡。后周置普州。隋炀帝初州废，以地入资阳郡。大唐复置普州，或为安岳郡。（郡城因山为趾，四面崄固。）领县六：
安岳（后周置。）
安居（后周曰柔刚县，因山为名。）
普康
乐至（武德中置县，西有乐至地。）
崇龛
普慈
○盛山郡
（东至云安郡四百六十五里。南至南浦郡二百六十二里。西至通川郡三百里。北至通川郡四百九十里。东南到南浦郡二百三十里。西南到南浦郡梁山县一百五十三里。西北到通川郡石鼓县一百三十八里。东北到云安郡界二百八里。去西京一千七百二十七里；去东京从郡水路至江陵郡一千四百六十八里，从江陵郡水陆相承至京二千六百七十九里。户五千六百四十四，口三万一百二十五。）
开州（今理盛山县。）秦、二汉属巴郡。晋、宋以来，并属巴东郡。后周为同安郡。隋废之，以属巴东郡。大唐置开州，或为盛山郡。领县三：
盛山（汉朐〈月忍〉县地。蜀先主置汉丰县。）
万岁（宋武帝置巴渠县，后周武帝改之。）
新浦（宋武帝置。旧本盛山。后周置同安郡。）
○云安郡
（东至巴东郡三百三十三里。南至清江郡五百里。西至南浦郡一百九十八里。北至通川郡一百二十六里。东南到巴东郡三百三十里。西南到南浦郡二百八里。西北到盛山郡一百九十七里。东北到巴东郡三百三十二里。去西京二千四百四十二里，去东京二千一百七十五里。户一万四千七百二十六，口七万七千三百三十一。）
夔州（今理奉节县。）春秋时为鱼国，后属楚。秦、二汉属巴郡。三国时为蜀重镇。（先主自为吴将陆逊败於夷陵，退屯白帝，改为永安。其后吴将全琮来袭，不克。）晋、宋、齐并属巴东郡，齐兼置巴州。（领郡置於此也。）梁置信州。隋亦为巴东郡。大唐武德三年，避皇外祖讳，（独孤信也。）改信州为夔州，其后或为云安郡。（郡城临江。）领县四：
奉节（汉鱼复县地。又有鱼复县故城在北，赤甲城是也，即汉之江关。有白帝城及诸葛亮八阵图，聚石为。）
云安（汉朐〈月忍〉县地。今县西万户故城是。下湿，各高五尺，多朐〈月忍〉虫，故名焉。）
巫山（楚置巫山郡。秦昭王三十年，伐楚，取黔中、巫郡是也。汉为巫县，故城在今县北。有巫山及高郁山，即楚词所谓巫山之阳、高岳之岨也。晋置建平郡於此。）
大昌（晋武帝太康初置。）
○犍为郡
（东至和义郡三百一十里。南至南溪郡界，岭峻崄，不知里数。西至通义郡洪雅县界九十里。北至通义郡一百三十九里。东南到南溪郡三百五十里。西南到越巂郡生蛮界五百九十里。西北到通义郡洪雅县界一百六十里。东北到仁寿郡一百九十里。去西京二千七百三十里，去东京水陆相承四千七百七里。户三万五千八百四十二，口九万九千四百九十。）
嘉州（今理龙游县。）故夜郎国，汉武开之，置犍为郡，后汉、晋、宋、齐皆因之。西魏置眉州。后周改为青州，寻又改为嘉州，并置平羌郡。隋炀帝置眉山郡。大唐为嘉州，或为犍为郡。领县八：
龙游（汉曰青衣。地在衣江、青衣二衣之会。）
玉津（汉南安县。）
夹江
峨眉（有峨眉山。）
犍为
平羌
罗目
绥山（汉武阳县，故城在今县东。）
○阳安郡
（东至安岳郡一百八十里。南至资阳郡二百里。西至蜀郡一百二十里。北至梓潼郡一百五十五里。东南到资阳郡二百二十里。西南到仁寿郡一百八十里。西北到蜀郡一百五十里。东北到梓潼郡一百五十五里。去西京二千五百二十九里，去东京三千三百六十六里。户二万一千一百一十九，口一十万九千六百九。）
简州（今理阳安县。）汉属犍为、广汉二郡地，后汉及晋皆因之。宋、齐为蜀、广汉二郡地。西魏於此置资州。后周明帝移资州於资阳县。隋置简州，（州境有赖简池，故名。）炀帝初州废，并其地入蜀郡。大唐复置简州，或为阳安郡。领县三：
阳安（汉牛鞞县地。鞞音必尔反。后魏置县。）
金水（汉新都县地。西魏置金水郡。有铜官山，汉文帝以赐邓通铸钱。）
平泉
○仁寿郡
（东至资阳郡二百三十五里。南至和义郡三百六十里。西至通义郡八十里。北至蜀郡二百里。东南到和义郡三百三十里。西南到犍为郡一百九十里。西北到通义郡一百里。东北到阳安郡一百八十里。去西京二千五百一十里，去东京三千四百八十里。户二万九千九百二十四，口八万九千一百九十六。）
陵州（今理仁寿县。）二汉属犍为、蜀二郡地，晋因之。宋、齐属犍为、宁蜀二郡地。梁置怀仁郡。西魏置陵州。（因陵井为名。）隋置崇山郡。大唐为陵州，或为仁寿郡。领县六：
仁寿（西魏定蜀，於此置普宁县，隋开皇中改之。）
唐福
贵平（汉广都县地。西魏置和仁郡，并立贵平县。）
井研（汉武阳县地。）
始建（亦汉武阳县地。）
籍（梁席郡。）
