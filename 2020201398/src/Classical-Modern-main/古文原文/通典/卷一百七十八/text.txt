<strong>州郡八</strong>
古冀州上（今置郡府二十二县一百二十七）
河内（怀）五县（河内脩武获嘉武德武陟）
汲郡（卫）五县（汲卫新乡共城黎阳）
邺郡（相）十一县（安阳尧城洹水滏阳内黄邺林虑临河汤阴成安临漳）
广平（洺）十县（永年鸡泽曲周清漳邯郸临洺武安洺水肥乡平恩）
钜鹿（邢）九县（龙岗南和平乡钜鹿沙河任内丘青山尧山）
信都（冀）九县（信都南宫堂阳武强下博枣强衡水阜城武邑）
赵郡（赵）九县（平棘元氏昭庆栾城赞皇高邑柏乡临城宁晋）
常山（镇）九县（真定鹿泉井陉灵寿稿城九门石邑房山行唐）
博陵（定）十一县（安喜北平鼓城恒阳新乐义丰望都无极唐昌深泽陉邑）
河间（瀛）六县（河间博野束城乐寿高阳平舒）
文安（莫）六县（鄚清苑任丘文安长丰唐兴）
饶阳（深）四县（饶阳安平鹿城陆泽）
上谷（易）八县（易遂城淶水容城满城五回楼亭阪城）
范阳（幽）十一县（蓟归义范阳安次固安昌平潞永清良乡武清广宁）
顺义（顺）一县（宾义）
归化（分顺州置）一县（怀柔）
归德（燕）一县（辽西）
妫川（妫）二县（怀戎妫川）
渔阳（蓟）二县（渔阳三河）
密云（檀）二县（密云燕乐）
北平（平）三县（卢龙石城马城）
柳城（营）一县（柳城）
古冀州
禹贡曰： 冀州既载，（载，始也。冀州，尧都，故禹理水自此而始也。以唐虞之都不言封略，馀州所至，即是其境矣。）壶口、雷首，至于太岳。（壶口山，在今文城郡吉昌县。太岳，在今平阳郡霍邑县，即霍山也。雷首在今河东郡河东县，此山凡有八名，即历山、首阳山、薄山、襄山、甘枣山、中条山、渠猪山、独山等名是也。）既脩太原，至于岳阳。（太原，今太原府。岳阳即霍山也，亦曰太岳。）覃怀厎绩，至于衡漳，（覃怀，近河地名，今河内郡也。厎，致也。绩，功也。衡漳，谓漳水横流而入河，在今广平郡西北肥乡县界也。）厥土惟白壤。（柔土曰壤。）恒卫既从，大陆既作。（恒、卫，二水名也。恒水出恒山，在今博陵郡恒阳县界。卫水在今常山郡灵寿县西山所出。大陆泽，郑玄云： 在钜鹿北。 言水徙故道，可以耕作。今赵郡象城县界。）岛夷皮服。（海曲曰岛。居岛夷而衣其皮。）夹右碣石入于河。 （碣石，海边山名，在今北平郡卢龙县也。言禹夹行此山之右。入河逆上也。）舜以冀州南北阔大，分卫水为并州，燕以北为幽州，并置牧。周礼职方曰： 河内曰冀州，山曰霍，薮曰杨纡，（尔雅云 秦有杨纡 ，而此以为冀州薮，未详其义及所在也。）川曰漳，浸曰汾、潞。（漳水出今上党郡长子县界。汾水出今楼烦郡静乐县山。潞水出今密云郡密云县也。）其利松柏。人五男三女。畜宜牛羊，穀宜黍稷。 其地险易，帝王所都，乱则冀安，弱则冀强，荒则冀丰，故曰冀州。其在天官，昴、毕则赵之分野，（汉之赵国，北有信都、真定、常山、中山，涿郡之高阳、鄚、州乡；东有广平、钜鹿、清河、河间，渤海之东平舒、中邑、文安、束州、成平、章武，河以北也；南至浮水、繁阳、内黄、斥丘；西有太原、定襄、云中、五原、上党：皆其分也。今邺郡、广平、钜鹿、信都、赵郡、常山、博陵、河间、文安、饶阳、高平、上党、乐平、阳城、太原、定襄、云中单于，雁门之西南境，楼烦之南境，西河之东境，皆是也。）尾、箕则燕之分野，（汉之渔阳、右北平、辽西、辽东、上谷、代郡、雁门，涿郡之易、容城、范阳、北新城、故安、涿县、良乡、新昌及渤海之安次，皆其分也。今上谷、范阳、顺义、归化、归德、妫川、渔阳、密云、北平、柳城、马邑、安边，雁门之东北境，楼烦之北境，皆是也。）兼得秦、魏、卫之交。（汉之西河，今昌化之北境，西河之西境，宜属秦。汉之高陵以东，尽河东、河内，今河东，平阳，文城，大宁，昌化之南境，绛郡，陕郡之河北地，河内之西境，并宜属魏。汉之河内野王、朝歌，今河内之东境、汲郡，皆宜属卫矣。）秦平天下，置郡为钜鹿、（今常山、信都，赵郡之东北境，博陵郡之西境，钜鹿之北境，饶阳之南境，兼兖州之域景城之南境，皆是也。）邯郸、（今广平、邺郡，钜鹿之南境，赵郡之西南境，皆是也。）上谷、（今上谷、范阳、文安、河间、妫川、归化、顺义、归德，饶阳之北境，赵、博陵之东境，及兖州之域景城之北境，皆是也。）渔阳、（今渔阳、密云郡地皆是也。）右北平、（今北平郡。）辽西、（今柳城及北平郡之东境皆是也。）河东、（今河东、绛郡，陕郡之北境，平阳、大宁、文城等郡，皆是也。）上党、（今上党、高平、乐平、阳城等郡皆是也。）太原、（今太原、西河、昌化、定襄及雁门之南境、楼烦等郡地，皆是也。）代郡、（今安边及马邑之北境皆是也。）雁门、（今马邑之南境，雁门之北境，皆是也。）云中（今云中、单于府是也。）及三川郡之北境。（今河内郡。）汉武置十三州，此为冀州、（领郡国九。）幽州、（领郡国十。）并州。（领郡九。古冀州西境则属司隶，今河东、绛郡、平阳、河内、汲郡。）后汉并因前代，为冀州、（理於鄗。鄗，今赵郡高邑县。袁绍、曹公理邺。邺，今郡县。鄗，呼各反。）幽州、（理蓟，今范阳郡县。）并州。（理晋阳，今太原府。）魏并因之。晋置冀州、（领郡国十三，理房子，今赵郡县。）幽州、（领郡国七，理涿，今范阳郡是也。）并州。（领郡国六。）惠帝之后，其地沦没於刘元海、石勒、慕容俊，又为苻坚所陷。坚败，慕容垂据之。后属后魏。自此分割，不可详焉。大唐分置十五部，此为河北道、（范阳、汲郡、邺郡、广平、饶阳、河间、常山、博陵、信都、赵郡、钜鹿、文安、上谷、北平、密云、妫川、渔阳、柳城、归德、顺义、归化等郡。）河东道，（河东、绛郡、北平、平阳、太原、上党、西河、高平、大宁、昌化、文城、阳城、定襄、乐平、雁门、楼烦、安边、云中、马邑等郡。）兼分入都畿、（河内郡。）关内道。（单于。）
河内郡
（东至汲郡二百六十里。南至……西至河南府济阴县七十三里。北至高平郡一百四十里。东南到荥阳郡一百五十里。西南到河南府一百四十里。西北到河南府界一百七十里。东北到汲郡二百六十里。去西京九百八十里，去东京一百四十里。户五万四千一百，口三十一万五千三百七十。）
怀州（今理河内县。）禹贡覃怀之地，（禹贡曰 覃怀厎绩 。）大行山在焉。周为畿内及卫、邘、雍三国。（邘音于。）春秋时又属晋。左传，襄王赐文公 阳樊、温、原、欑茆之田，晋於是始启南阳 。（杜注云： 晋山之南，河之北，故曰南阳也。 ）又云武王克商，苏忿生以温为司寇，其田有隤、怀是也。（隤，徒回反。）战国时，为魏、卫二国之境。秦始皇灭卫，其君角徙居野王，阻其山保之。胡亥废角为庶人，以其地属三川郡。项羽立司马卬为殷王，王河内。汉高帝初为殷国，寻更名河内郡。后汉因之。晋为河内、汲二郡地。后魏置怀州，兼置河内郡。隋初郡废，而怀州如故；炀帝初州废，复置河内郡。大唐因之，亦为东畿内之郡。领县五：
河内（汉野王县。有沁水，自河南府济源界流入。）
脩武（本殷宁邑，韩诗外传曰： 武王伐纣，勒兵於宁，故曰脩武。 有古南阳城，汉山阳县故城，在今县西北。有浊鹿城，汉献帝为山阳公，居於此矣。）
获嘉（汉武幸缑氏，至汲县之新中乡，得南越相吕嘉首，因立获嘉县。后周置修武郡，隋置殷州是也。）
武德（周司寇苏忿生之邑。东魏置武德郡。汉射犬故城在今城北。又有汉平皋县故城，在今县西。）
武陟（汉怀县地故城，在今县西。）
汲郡
（东至灵昌郡一百十里。南至灵昌郡酸枣县七十五里。西至河内郡二百六里。北至邺郡一百九十里。东南到灵昌郡一百三十里。西南到河内郡二百六十里。西北到高平郡陆山县四十里。东北到邺郡临河县一百六十里。去西京一千七百九十里，去东京三百九十里。户四万六千九百八十，口二十万七千九百八十。）
卫州（今理汲县。）殷之旧都。周既灭殷，以殷馀人封康叔为卫君，居河、淇之间，故商墟也。其后卫为翟人所灭，齐桓更封卫於河南楚丘，而河内殷墟复属於晋。战国时属卫。秦并天下，为东郡、三川二郡之地。二汉为河内、魏二郡地。魏置朝歌郡。晋改置汲郡。后魏亦为汲郡。东魏置义州。后周为卫州，又分置脩武郡。隋初郡废，炀帝初州废，复为汲、河内二郡地。大唐为汲郡。领县五：
汲（汉旧县。牧野之地，即纣都近郊三十里，即此也。）
卫（汉朝歌县。古殷朝歌城在今县西，纣都，有鹿台，谓之殷墟上宫台，诗曰 要我乎上宫 ，即此也。今县西北有黑山、苏门山，孙登隐处。淇水出共山东，至今县界入河，谓之淇水口。汉建安中，曹公於水口下大枋木以成堰，遏淇水东入白沟，以通漕运，故时人号其处为枋头。晋大将军桓温为慕容暐将慕容垂所败於枋头，即此也。枋音方。淇音其。）
新乡（县西南三十二里有鄘城，即鄘国。）
共城（古共伯国故城，在县东。汉共县。）
黎阳（汉旧县。魏置黎州及黎阳。有白马津，即郦生所云 杜白马之津 是也。后魏改为黎阳津。又有枉人山，古凡伯国在北。有大岯山，今名黎阳东山，又名青檀山，在县南七里。其张揖云 成皋山是大岯山 ，谬也。）
邺郡
（东至魏郡二百十里。南至汲郡一百九十里。西至上党郡三百里。北至广平郡一百八十里。东南到汲郡黎阳县一百六十里。西南到高平郡三百二十里。西北到上党郡黎城县三百里。东北到广平郡肥乡县一百四十里。去西京一千四百二十五里，去东京五百六十里。户十万九千四百五十，口五十九万一百九十六。）
相州（今理安阳县。）殷王河亶甲居相，即其地也。春秋时属晋。战国时属魏，后属赵。秦兼天下，为邯郸郡地。汉为魏郡，后汉因之。魏武王建都於此。（魏氏都在邺县。）晋亦为魏郡。后赵石季龙、前燕慕容俊并都之。（皆都於邺。冉闵为慕容俊所灭，慕容暐为苻坚所灭也。）后魏道武置相州，取河亶甲居相之义。东魏静帝初迁都於此，改置魏尹及置司州牧。北齐又都焉，改为清都郡，置尹。（后周武帝平高纬也。）后周置相州及魏郡。（自故邺移居安阳城也。）隋初郡废，炀帝初州废，复置魏郡。（自北齐之灭，衣冠士人多迁关内，唯技巧商贩及乐户移实郡郭，由是人情险诐，至今好为诉讼也。）大唐为相州，或为邺郡。领县十一：
安阳（汉魏郡城在今县东北。有韩陵山，即高欢破尔朱兆之所。又有丹蓝嵯山。）
尧城（有丹朱陵，又有羛阳聚故城，在今县东。左传云 晋荀盈卒於戏阳 ，注云 内黄县戏阳城 。戏与羛同，许宜反。）
洹水（有洹水，音恒。）
滏阳（有漳河、滏水。隋置慈州。滏音父。）
内黄（汉旧县。有繁河。汉繁阳县故城，在今县西北。）
邺（后汉末，冀州刺史尝理於此。有魏武帝、文帝、甄后等三陵台。东魏、北齐皆都於此。后周置相州，后徙相州於安阳，山漳水在县西。晋史曰： 石勒诸将佐，议欲都於邺，将攻三台。张宾进曰： 三台险固，攻守未可卒下。 於是进据襄国。 ）
林虑（汉为隆虑。后汉避殇帝讳，改为林虑。）
临河（有王莽河，古淇河及颛顼陵在焉。）
汤阴（古羑里城，纣拘周文王之所。汉荡阴县。荡音汤也。）
成安（汉斥丘县故城在东南。地斥卤，故名焉。）
临漳
广平郡
（东至清河郡临清县一百二十里。南至邺郡一百八十里。西至上党郡涉县界二百五十里。北至钜鹿郡南和县五十里。东南到魏郡魏县界九十里。西南到邺郡滏阳县界七十里。西北到钜鹿郡沙河县界六十里。东北到清河郡宗城县百十里。去西京一千五百八十里，去东京七百六十里。户八万九千二百九十，口六十六万二千八百一十。）
洺州（今理永年县。）禹贡 覃怀厎绩，至于衡漳 。（衡漳在今郡南肥乡县界。）春秋时，赤狄之地，（晋荀林父败赤狄於曲梁，即此。）其后属晋。七国时，赵所都。秦并天下，属邯郸郡。汉初置广平国，武帝改为平干国，宣帝复为广平国。后汉光武省广平，入钜鹿郡，后为魏郡之西部。魏改为广平郡，晋因之。后魏为广平郡。后周置洺州。隋炀帝初置武安郡。大唐初，刘黑闼都之，克平，置洺州，或为广平郡。领县十：
永年（汉曲梁县地。又汉广平县故城，在今县北。隋以炀帝讳，改曰永年。）
鸡泽（有沙河。）
曲周（汉旧县，故城在今县西南。纣钜桥仓亦在於此。）
清漳（南近漳水。）
邯郸（战国时赵国所都，自敬侯始都之。有丛台、洪波台。亦汉旧县。邯，山名。郸，尽也。汉赵王如意温明殿在此焉。）
临洺（汉易阳县。北齐置襄郡。）
武安（汉旧县。有武安城，赵奢与秦军战，鼓譟，武安屋瓦皆震，即此也。）
洺水（有衡漳渎。或云禹贡曰 覃怀厎绩，至於衡漳 ，即此也。）
肥乡（汉列人县故城在今县东北。有漳水。）
平恩（汉旧县。）
钜鹿郡
（东至清河郡二百三十里。南至广平郡临洺县六十五里。西至乐平郡县二百四十里。北至赵郡一百七十里。东南到广平郡曲周县一百十里。西南到广平郡武安县一百二十里。西北到太原府乐平县五十里。东北到信都郡二百六十里。去西京一千六百七十里，去东京八百五十里。户六万七千六百六十，口四十六万二千七百八十。）
邢州（今理龙岗县。）古祖乙迁於邢，即此地，亦邢国也。春秋时，卫侯灭邢；鲁僖公时，晋伐卫取邢，其地遂属晋。七国时，属赵。秦为钜鹿、邯郸二郡地。项羽分赵，立张耳为常山王，居信都，更名信都曰襄国，即其地也。汉属钜鹿、常山二郡及赵、广平二国地。后汉因之。晋为钜鹿、赵二国。石勒都於此。（张宾进说曰： 襄国因山凭险，形胜之国，可都之。 ）后魏为钜鹿郡。隋置邢州，炀帝初置襄国郡。大唐为邢州，或为钜鹿郡。领县九：
龙岗（秦为信都县，项羽改为襄国。汉至隋始改为龙岗。夷仪岭在县北百五十里，左传云 邢迁於夷仪 ，即此。）
南和（汉旧县。后周置南和郡。）
平乡（亦汉旧县地。或云秦置钜鹿郡於此，即古大鹿之野。有沙丘之台，纣所筑，即始皇死处。）
钜鹿（汉南栾县地。汉钜鹿县，今平乡县地。）
沙河（汉襄国县地，隋置。）
任（汉张县地。）
内丘（汉曰中丘，隋以国讳改之。）
青山（隋置。）
尧山
信都郡
（东至平原郡二百十里。南至清河郡百三十里。西至赵郡百六十里。北至河间郡二百三十里。东南到博平郡三百里。西南到钜鹿郡二百六十里。西北到饶阳郡百三十里。东北到景城郡三百五十里。去西京一千九百五十里，去东京一千一百里。户十一万一千八百八十，口八十二万六千七百七十。）
今之冀州（理信都县。）古冀、兖二州之域。（禹导河自大坯山北过洚水，至於大陆。按地理志，洚水南自清河郡，经城县界入当郡南宫县界，又东北入信都县界。水经云： 洚故渎又东北经辟阳亭北，又经信都城东，散入泽渚。按：辟阳亭在今郡理东南三十五里，今县乃汉信都国城，则郡理东入兖州之域，郡理西入冀州之域焉。）春秋时晋地，战国时属赵。秦为钜鹿郡地。汉高帝置为信都国，景帝改为广川国，宣帝复为信都国。后汉明帝更名乐成国，安帝更名安平国，汉末兼置冀州。（领郡国九，理於此。）晋亦然。后魏为长乐郡，兼置冀州。北齐、后周皆因之。隋初郡废，而冀州如故；炀帝初州废，复置信都郡。大唐为冀州，龙朔二年改为魏州，咸亨三年复旧，或为信都郡。（郡今理，即汉信都国城。）领县九：
信都（汉旧县。禹导河北过洚水，即此。亦曰枯洚渠，西南自南宫县界入。汉昌城县故城在今县北。又有汉扶柳县故城，在今县西。）
南宫（汉旧县。汉吕后封张敖子偃为南宫侯，即此。洚水故渎南自清河郡经城县界入。）
堂阳（汉旧县。在堂水之阳。）
武强（汉武隧县。）
下博（汉旧县。）
枣强（汉旧县。又有汉广川县故城，在今县东北。）
衡水（有衡漳故渎。）
阜城（汉旧县。）
武邑（汉旧县。洚水西南自衡水县界，而东北经县城西北。）
赵郡
（东至信都郡一百六十里。南至钜鹿郡一百七十九里。西至太原府五百五十九里。北至常山郡一百里。东南到信都，隔河相去一百六十五里。西北到常山郡一百七十里。西南到钜鹿郡一百九十五里。东北到博陵郡三百十七里。去西京一千八百五十里，去东京一千三百十里。户六万一千一百六十三，口三十七万四千七百十二。）
赵州（今理平棘县。）春秋时晋地，战国时属赵。秦为邯郸、钜鹿二郡地。后汉属常山国、钜鹿郡地，兼置冀州。（领郡国九，理鄗，今高邑县。）晋为赵国，亦置冀州。（领郡国十三，理房子，今县。）后魏为赵郡，明帝兼置殷州。北齐改殷州为赵州，郡仍旧。隋改置栾州，炀帝改为赵州，寻复为赵郡。大唐为赵州，或为赵郡。领县九：
平棘（汉南平棘县故城在今县南。又有汉宋子县故城，在今县北。有槐水。）
元氏（汉旧县。汉常山郡故城在今县西。后汉光武征彭宠，阴后生明帝於此。）
昭庆（汉广阿县。后魏置殷州及南钜鹿郡，后改为南赵郡。隋为大陆县，有大陆泽。旧是象城，天宝中改焉。）
栾城（汉之关县地。）
赞皇（有赞皇山。）
高邑（汉之鄗县。光武即位，更名高邑。鄗音呼各反。）
柏乡（汉鄗县地。汉光武即位坛在此。汉南县故城在今县东北。）
临城（汉旧县也。有泜水。旧是房子，天宝中改焉。）
宁晋（汉癭陶县。）
常山郡
（东至博陵郡一百二十四里。南至赵郡一百里。西至太原府五百十六里。北至安边郡四百九十里。东南到博陵郡鼓城县一百九十里。西南到太原府乐平县三百二十里。西北到雁门郡五百四十里。东北到博陵郡一百二十里。去西京一千七百七十里，去东京一千一百三十里。户五万三千五百十，口三十一万七千七百十七。）
镇州（今理真定县。）春秋时鲜虞国之地。（左传曰： 晋荀吴以上军伐鲜虞。 注云： 中山新市县也。 ）战国时属赵。（赵之东恒邑也。）秦属钜鹿郡。汉高帝置恒山郡，后避文帝讳，改曰常山郡，亦属真定国。后汉属常山国。晋复为常山郡，后魏因之。后周置恒州，领常山郡。隋初废，炀帝初州废，复置常山郡。大唐武德元年复置恒州，或为常山郡。天宝十五载改为平山郡，元和十五年改为镇州。领县九：
真定（汉中山国之东恒邑，亦汉旧县。汉新市县故城在东北也。）
鹿泉（井陉口在此，今谓之土门。汉韩信破赵军，杀陈馀於此。）
井陉（汉旧县，古井陉。武德初置井州，今县城实中，甚固。）
灵寿（本中山国之都也。汉旧县，故城在今西北。卫水在今西山东北，入滹沱河。滹音乎，沱音陀。）
稿城（后周置钜鹿郡。隋置廉州。汉稿县故城在今县西。肥垒，故肥子国，汉以为县，亦在今县西南。）
九门（汉旧县。）
石邑（汉旧县。井陉山甚险固，故李左车说陈馀曰： 井陉车不得方轨，骑不得成列，请守之。 不从。故城在今县西北，俗谓之人文城。有卑山，卑音蔽。今名抱犊山，西面危绝，山顶有二泉。后魏葛荣乱，百姓抱犊上山，因名焉。）
房山（汉蒲吾县。房山在县西北，俗名曰王母山，上有西王母祠。）
行唐（汉旧县。滋水所出。）
博陵郡
（东至河间郡二百八里。南至赵郡三百十七里。西至常山郡一百二十四里。北至安边郡四百九十里。东南到饶阳郡一百七十里。西南到常山郡一百二十里。西北到常山郡行唐县七十里。东北到文安郡二百五十里。去西京二千一百里，去东京一千二百里。户七万六千六百，口四十七万七千二百六。）
定州（今理安喜县。）帝尧始封唐国之地。战国初为中山国，后为魏所并，后又属赵。秦为上谷、钜鹿二郡之地。汉高帝置中山郡，（中山记曰： 城中有山，故曰中山。 ）景帝改为中山国。后汉因之，晋亦不改。后燕慕容垂移都於此，（都中山，置中山尹。至慕容宝，为后魏所陷。）北岳常山在焉。后魏为中山郡，兼置安州，道武帝改为定州。后周置总管府，领鲜虞郡。隋初郡废，炀帝初置博陵郡，后改为高阳郡。大唐为定州，或为博陵郡。领县十一：
安喜（古中山鲜虞地。汉卢奴县。有卢水，水黑曰卢，不流曰奴，因名焉。）
北平（秦曲逆县，汉为蒲阴县。蒲水所出，在今县西北。）
鼓城（春秋鼓子国也。汉临平县故城在东南。又有汉下曲阳县在西。）
恒阳（汉上曲阳县也。常山在县北一百四十里，常水所出。）
新乐（春秋时鲜虞国，汉新市县地，盖尧帝始封之唐国也。）
义丰（汉安国县。又有汉解渎亭，在今县东北。）
望都（汉旧县。尧始封於此。尧山在北。尧母庆都山在南。有中人亭、左人亭，即今县城也。倒马故关在县西北，极险要也。）
无极（汉旧县。）
唐昌（汉苦陉县。又有中山故城，在县东北。有汉石臼河。又西北有故关邑城，即汉关县。）
深泽（汉南深泽县。）
陉邑
河间郡
（东至景城郡二百里。南至信都郡二百三十里。西至博陵郡二百八里。北至文安郡一百八里。东南到景城郡弓高县一百四十七里。西南到饶阳郡一百五十里。西北到上谷郡二百十里。东北到景城郡鲁城县二百五十七里。去西京二千二百里，去东京一千三百四十里。户九万五千二百四十，口六十四万二千五百六十二。）
瀛州（今理河间县。）春秋时属晋，七国时属赵。秦上谷郡之地。汉属涿郡，后为河间国。后汉及晋因之。后魏为河间郡，孝文帝分置瀛州。隋初废河间郡，置瀛州；炀帝初州废，复置河间郡。大唐因之。领县六：
河间（汉州乡县，后汉改武垣县。汉武帝得钩弋夫人於此。）
博野（汉博陵郡，后徙安平。又有汉蠡吾县故城，在今县西。蠡音礼。）
束城（汉旧县。后魏置束州。）
乐寿（汉曰乐城县，故城在今县西北。汉又曰中水县，居两河之间，故曰中水。）
高阳（汉旧县。后置高阳郡。有易水。）
平舒（晋置章武郡。）
文安郡
（东至……南至河间郡一百八里。西至上谷郡露山一百七十里。北至范阳郡二百八十里。东南到景城郡二百六十里。西南到博陵郡二百五十里。西北到上谷郡一百八十里。东北到北平郡八百里。去西京二千三百十里，去东京一千四百四十四里。户五万五百十，口三十二万六千四百五十。）
莫州（今理鄚县。）其地历代所属与瀛州同。大唐景云二年，分瀛州置鄚州。开元十年，改鄚为莫。其后或为文安郡。领县六：
鄚（汉旧县。）
清苑（汉乐乡县。汉高帝过赵，封乐毅之后乐巨叔於此。）
任丘（有狐狸淀。淀，堂练反。）
文安（汉旧县，故城在东北。）
长丰
唐兴
饶阳郡
（东至景城郡三百十五里。南至魏郡五百里。西至常山郡一百八十里。北至上谷郡三百里。东南到信都郡一百三十里。西南到赵郡一百九十里。西北到博陵郡一百七十里。东北到河间郡一百五十里。去西京二千五十里，去东京一千二百五十里。户四万八千八百五十八，口三十四万六千四百七十二。）
深州（今理陆泽县。）战国时属赵。秦为上谷、钜鹿二郡地。汉为涿郡地。后汉属安平国，桓帝以后为博陵郡。晋为博陵国。后魏为博陵郡，北齐亦同。隋初郡废，置深州；炀帝初州废，以其地分入博陵、河间二郡。大唐复置深卅，或为饶阳郡。领县四：
饶阳（汉旧县。有芜蒌亭在此。又有古博陵城、饶阳城。滹沱河旧在县南，即光武所渡。魏武王因饶河故渎，决令北注新沟，所以在今县北。蒌，力俱反。）
安平（汉旧县。）
鹿城（汉贳县故城在西南。又有汉鄡城在东。衡漳水，今名卫水，亦名苦水，西南自赵郡宁晋县界流入。贳音时夜反。鄡音苦尧反。）
陆泽（禹贡大陆泽，亦在此。）
上谷郡
（东至范阳郡二百十四里。南至文安郡一百八十里。西至安边郡飞狐县一百四十里。北至妫川郡怀戎县南界废固城镇……东南到文安郡一百八十里。西南到博陵郡北平县一百四十里。西北到安边郡三百二十里。东北到范阳郡良乡县界八十里。去西京二千二百九十七里，去东京一千四百六十二里。户四万四千九百十二，口二十四万五千八百七。）
易州（今理易县。）春秋至战国属燕。秦置上谷郡。（晋书曰： 在谷之上头，故曰上谷。 ）汉属涿郡，后汉因之。晋为范阳国。后魏亦为上谷郡。隋初置昌黎郡，后兼置易州。炀帝初州废，置上谷郡。大唐因之。领县八：
易（汉故安县故城在今县南。有淶、易二水。有燕台，昭王求仙处。又有汉范阳县故城，在县东南。）
遂城（古武遂也。秦筑长城之所起。）
淶水（汉之遒县。遒，即由反。）
容城（汉旧县。）
满城
五回
楼亭
阪城
范阳郡
（东至渔阳郡二百十里。南至文安郡二百八十里。西至上谷郡二百十四里。北至妫川郡二百十里。东南到……西南到……西北到……东北到归化郡八十里。去西京二千五百二十三里，去东京一千六百八十里。户七万九百六，口三十九万五百八十五。）
幽州（今理蓟县。）古之幽州，盖舜分冀州为之，置十二牧，则其一也。言北方太阴，故以幽冥为号。（幽州，因幽都山以为名也。山海经有幽都山，今列北荒矣。）昔颛顼都於帝丘，其地北至幽陵，即此。殷复省幽州入冀州。周礼职方曰： 东北曰幽州，其山曰医无闾，（山在辽东，今於柳城郡东置祠遥礼。）薮曰貕养，（貕养泽，在今东莱郡昌阳县界。）川曰河、泲，（河在景城郡无棣县界。旧泲合在今北海郡博昌县界。今无泲，即济水。）浸曰菑、时。（菑在今淄川郡淄川县界。时在今北海郡临淄县界。）其利鱼盐。民一男三女。畜宜四扰，（马、牛、羊、豕也。）穀宜三种。 （黍、稷、稻。）初武王定殷，封召公奭於燕。及秦灭燕，以其地为渔阳、上谷、右北平、辽西、辽东五郡。汉高帝分上谷郡置涿郡。武帝置十三州，此为幽州，（领郡国十。）其后开东边，置玄菟、乐浪等郡，亦皆属焉。（玄菟、乐浪等郡，并今辽水之东，宜在禹贡青州之域。）后改燕国曰广阳郡。后汉置幽州，并因前代。（理於蓟，今县。）晋亦置幽州。（领郡国七，理於涿，今范阳郡。）晋乱，陷於石勒、慕容俊、苻坚，后入於魏，其后分割不可详也。今之幽州，（谓范阳郡。）古涿鹿也。（应劭曰 黄帝与蚩尤战於涿鹿 是也。）即燕国之都焉，谓之渤碣之间，亦一都会也。（蓟县，燕之所都。渤，渤海。碣，碣石也。）秦为上谷郡之地。汉高帝分置燕国，后又分燕置涿郡及广阳国，有独鹿、鸣泽。（独鹿，山名。鸣泽，泽名。皆在於此。）后汉为涿、广阳二郡地。魏更名范阳郡。晋为燕、范阳二国，兼置幽州。（领郡国七，理於此。）慕容俊尝都之。后魏置幽州。北齐置东北道行台。后周置燕、范阳二郡。隋初并废，炀帝初并置涿郡。大唐为幽州，或为范阳郡。领县十一：
蓟（燕国都，碣石宫。汉为蓟县。旧置燕都。有桑乾水。慕容俊都於此也。）
归义（汉易县也。公孙瓒於此筑城，名曰易京。后汉史曰： 瓒修营垒楼观，临易河，通辽海，以铁为门。乃曰： 兵法云 百楼不攻 ，今吾诸营，楼橹千重，积穀三百万斛，足以待天下之变。 为袁绍所破。 后石季龙征慕容皝，回，恶其固而毁之，在今县南十八里。又有巨马水。）
范阳（汉涿县。在范水之阳。汉涿郡故城亦在此。又有汉广阳国城，亦在西南。有督亢陂，溉田膏腴，荆轲献图於秦。）
安次（汉旧县。）
固安（汉方城县地也。）
昌平（汉旧县，故城在今县东南。古居庸关在县西北，北齐改为纳款。淮南子云 天下九塞 ，居庸是其一也。旧置东燕州。）
潞（汉旧县。有潞河。汉平谷县故城在今县北。又有汉安乐县故城，在西北。）
永清（旧是会昌，天宝中改焉。）
良乡（汉旧县。）
武清
广宁
顺义郡
（置在范阳郡城内，去西京及四至八到并与范阳郡同。户五千七百十八，口一万八千一百五十。）
顺州（理宾义县。）在范阳郡城。大唐天宝初置，寻又改为顺义、归化二郡。领县一：
宾义
归化郡
（东至渔阳郡二百十五里。南至范阳郡八十里。西至妫川郡二百里。北至密云郡七十里。东南到渔阳郡二百十里。西南到范阳郡八十里。西北到……东北到密云郡七十里。去西京二千七百里，去东京一千八百五十里。户八百七十七，口三千三百六十九。）
顺州之北境。（理怀柔县。）天宝初，置归化郡与顺义郡。领县一：
怀柔
归德郡
（东至密云郡八十里。南至范阳郡九十里。西至范阳郡昌平县五十里。北至山五里。东南到后魏废易京城四十里。西南到芹城五里。西北到乾河山五里。东北到宋城镇二十五里。去西京二千一百六十三里，去东京一千八百七十六里。户二千二百四十六，口一万一千五百九十一。）
燕州秦上谷郡地，历代土地与范阳郡同。隋文帝时，粟末靺鞨有厥稽部渠长，率数千人，举部落内附，处之柳城、燕郡之北。炀帝为置辽西郡，以取秦汉辽西之名也，统辽西、怀远、垆河三县。大唐为燕州，或为归德郡。领县一：
辽西
妫川郡
（东至密云郡二百十里。南至范阳郡二百里。西至安边郡二百二十九里。北至张说新筑长城九十里。东南到范阳郡一百五十里。西南到安边郡四百四十里。西北到新长城为界一百八十里。东北到长城界九十八里。去西京二千九百五十里，去东京一千九百里。户二千三百五十，口一万五百四十。）
妫州（今理怀戎县。）春秋、战国并属燕。秦为上谷郡地，二汉因之。晋属广宁郡。后魏孝明帝废。北齐置北燕郡。隋属涿郡。大唐武德七年，讨平高开道，后置北燕州。贞观八年，改为妫州。其后或为妫川郡。领县二：
怀戎（汉潘县地。汉上谷郡城在此。有涿鹿山及蚩尤城、阪泉地及涿水、羹颉山、涿泉。鸣鸡山本名磨笄山，赵襄子灭代，其姊磨笄自杀，因为名。代人怜之，立祠，有群鸡鸣於祠上，故名鸣鸡山。史记云： 燕筑长城，自造阳至襄平。 造阳即此。汉武破匈奴，取河南地，弃上谷之斗僻县造阳地以与胡。韦昭云 在上谷 。晋太康地志又云 在五原塞之北 。疑太康志误。）
妫川
渔阳郡
（东至北平郡三百里。南至三会海口一百八十里，西至范阳郡二百十里。北至庆长城塞二百三十五里。东南到北平郡石城县一百八十五里。西南到范阳郡雍奴县界一百二十五里。西北到密云郡二百十七里。东北到北平郡石城县界废卢龙戍二百里。去西京二千八百二十里，去东京二千二十里。户四千八百二十九，口二万五千四百八十七。）
蓟州（今理渔阳县。）战国时属燕。秦置渔阳郡，二汉因之。隋文帝徙玄州於此，并立总管府；炀帝初废，置渔阳郡。大唐属幽州。开元十八年，析幽州置蓟州，或为渔阳郡。领县三：
渔阳（汉旧县。有鲍丘水，又名潞水。古北戎无终子国也。一名山戎，凡三名。七国时属燕。燕后，以为右北平郡。）
三河
玉田
密云郡
（东至渔阳郡二百十七里。南至范阳郡潞县界五十五里。西至范阳郡昌平县界一百三十里。北至长城四十五里。东南到渔阳郡三河县七十五里。西南到范阳郡昌平县七十里。西北到长浓水镇四十五里。东北到长城障塞一百十里。去西京二千六百八十里，去东京一千八百四十五里。户六千一百三十八，口三万一千六百三十七。）
檀州（今理密云县。）春秋及战国并为燕地。秦汉并属渔阳郡。后魏置密云郡，兼置安州。后周改安州为玄州。隋徙玄州於渔阳，（今渔阳郡。）寻复於今郡置檀州；炀帝初，置安乐郡。大唐为檀州，或为密云郡。领县二：
密云（有潞水，自塞外流入。）
燕乐（后魏置广阳郡。有长城。）
北平郡
（东至柳城郡七百里。南至海二百里。西至渔阳郡三百里。北至上洽口八十里。东南到临榆关一百八十里。西南到马城县一百八十里。西北到石城县一百四十里。东北到柳城郡七百里。去西京四千三百二十里，去东京三千五百二十里。户三千三十一，口一万三千七百七十五。）
平州（今理卢龙县。）殷时孤竹国。春秋山戎、肥子二国地也。（今卢龙县。有古孤竹城，伯夷、叔齐之国也。）战国时属燕。秦为右北平及辽西二郡之境，二汉因之。晋属辽西郡。后魏亦曰辽西郡。隋初置平州，炀帝初州废，复置北平郡。大唐因之。领县三：
卢龙（汉肥如县。有碣石山，碣然而立在海旁，故名之。晋太康地志云： 秦筑长城，所起自碣石，在今高丽旧界，非此碣石也。 汉辽西郡故城在今郡东。又有汉令支县城。临闾关今名临榆关，在县城东一百八十里。卢龙塞在城西北二百里。）
石城（汉旧县。）
马城
柳城郡
（东至辽河四百八十里。南至海二百六十里。西至北平郡七百里。北至契丹界五十里。东南到安东府二百七十里。西南到北平郡七百里。西北到契丹界七十里。东北到契丹界九十里，契丹衙帐四百里。去西京五千里，去东京四千一百十里。户八百七十四，口三千。）
营州（今理柳城县。）殷时为孤竹国地。（汉徒河县之青山，在郡城东百九十里。棘城即颛顼之墟，在郡城东南一百七十里。）春秋时，地属山戎。战国时属燕。秦并天下，属辽西郡。二汉及晋皆因之。慕容皝以柳城之北，龙山之南，所谓福德之地也，乃营制宫庙，改柳城为龙城，遂迁都龙城，号新宫曰和龙宫。（皝时有黑龙白龙各一，斗於龙山，皝率属僚观之，祭以太牢，二龙交首嬉戏，解角而去。皝大悦，号曰和龙宫。）后燕慕容宝、北燕冯跋，相继都之。（至慕容云，为冯跋所灭；至冯弘，为后魏所灭也。）后魏置营卅。后周武帝平齐，其地犹为高宝宁所据。隋文帝时讨平宝宁，复以其地为营州；炀帝初州废，置辽西郡。大唐复为营州，或为柳城郡。领县一：
柳城（有龙山、鲜卑山，在县东南二百里，棘城之东塞外亦有鲜卑山，在辽西之北一百里，未详孰是。青山、石门山、白狼山、白狼水。又有汉扶黎县故城，在东南。其龙山，即慕容皝祭龙所也。有饶乐水、汉故徒河县城、和龙城。室韦、靺鞨诸部并在东北，远者六千里，近者二千馀里，西北与奚接，北与契丹相接。）
