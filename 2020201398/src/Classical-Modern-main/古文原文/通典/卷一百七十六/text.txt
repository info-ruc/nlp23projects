<strong>州郡六</strong>
古梁州下（今置郡府三十七县一百六十）
通义（眉）五县（通义彭山洪雅青神丹棱）
和义（荣）六县（旭川威远公井应灵咨官和义）
资阳（资）八县（盘石资阳内江丹山龙水月山银山清溪）
南溪（戎）五县（南溪义宾僰道开边归顺）
河池（凤）四县（梁泉两当河池黄花）
武都（武）三县（将利覆津盘隄）
同谷（成）三县（上禄长道同谷）
顺政（兴）三县（顺政长举鸣水）
怀道（宕）二县（怀道良恭）
同昌（扶）四县（同昌帖夷尚安钳川）
阴平（文）二县（曲水长松）
江油（龙）二县（江油清川）
交川（松）三县（嘉诚交川平康）
合川（叠）二县（合川常芬）
益昌（利）六县（绵谷嘉川葭萌景谷益昌胤山）
普安（剑）八县（普安武连阴平梓潼黄安剑门临津永归）
巴西（绵）九县（巴西涪城昌明魏城罗江龙安神泉西昌盐泉）
梓潼（梓）八县（郪射洪通泉盐亭飞乌玄武铜山永泰）
遂宁（遂）五县（方义长江蓬溪青石遂宁）
蜀郡（益）十县（成都蜀郫新都温江新繁双流广都犀浦灵池）
德阳（汉）五县（雒什邡绵竹德阳金堂）
濛阳（彭）四县（九陇导江濛阳唐昌）
唐安（蜀）四县（晋原青城新津唐安）
临邛（邛）七县（临邛安仁大邑依政蒲江临溪火井）
卢山（雅）五县（严道百丈卢山荣经汉源）
通化（茂）四县（汶山石泉汶川通化）
临翼（翼）四县（卫山翼水鸡川昭德）
江源（当）三县（通轨和利谷和）
归诚（悉）二县（左封归诚）
静川（静）二县（悉唐静川）
蓬山（柘）二县（柘乔珠）
恭化（恭）三县（和集博恭烈山）
维川（维）三县（薛城定广小封）
云山（奉）一县（定廉）
越巂（巂）七县（越巂昆明苏祁邛部会川台登西泸）
云南（姚）三县（姚城长明泸南）
洪源（黎）三县（汉源飞越通望）
○通义郡
（东至仁寿郡八十里。南至犍为郡百三十里。西至临邛郡二百里。北至唐安郡二百里。东南到仁寿郡百里。西南到卢山郡三百九十里。西北到临邛郡一百六十里。东北到仁寿郡籍县百十里。去西京二千五百五十里，去东京三千二百八十里。户四万四千六百四十，口十七万五千四百。）
眉州（今理通义县。）汉属犍为郡地，后汉及晋皆因之，宋、齐亦然。梁置齐通郡及青州。西魏改青州为眉州。（因峨眉山为名。）隋炀帝以其地入眉山郡。大唐复置眉州，或为通义郡。领县五：
通义
彭山（汉武阳县地。有彭亡聚，即岑彭死处。）
洪雅
青神（县在青衣江西。后周置郡。）
丹棱
○和义郡
（东至巴川郡四百九十里。南至南溪郡三百里。西至犍为郡四百里。北至仁寿郡二百六十里。东南到泸川郡四百五十里。西南到犍为郡三百十里。西北到仁寿郡三百三十里。东北到资阳郡界二百十九里。去西京二千九百十里，去东京三千七百四十里。户五千一百九十，口万六千四百九十。）
荣州（今理旭川县。）汉属犍为郡，后汉、晋、宋皆因之。齐置南安郡。隋属资阳郡。大唐置荣州，（因荣德山为名。）或为和义郡。领县六：
旭川（汉南安县地。隋置大牢县，贞观初改之。）
威远
公井
应灵
咨官
和义（隋置。）
○资阳郡
（东至巴川郡五百六十五里。南至和义郡百六十里。西至仁寿郡二百三十里。北至安岳郡三百七十里。东南到和义郡百四十里。西南到仁寿郡二百六十里。西北到阳安郡二百二十里。东北到安岳郡三百三十里。去西京二千六百六十里，去东京三千五百十里。户二万八千五百十四，口九万六百六十。）
资州（今理盘石县。）汉属犍为郡，后汉、晋、宋、齐并同。西魏置资州。（州城在今州西北阳安县界。）后周置资中郡。隋炀帝初，置资阳郡。大唐为资州，或为资阳郡。领县八：
盘石
资阳（有天台山。）
内江
丹山
龙水
月山
银山
清溪（并汉资中县地。）
○南溪郡
（东至泸川郡三百五十里。南至南溪郡胡门生獠界三百二十里。西至犍为郡玉津县界二百二十里。北至和义郡四百八十里。东南到泸川郡三百五十里。西南到羁縻协州四百十里。西北到犍为郡三百五十里。东北到和义郡四百里。去西京三千四百四十里，去东京四千四百里。户四千三十九，口万三千七百七十。）
戎州（今理僰道县。）故僰侯国，汉属犍为郡，后汉、晋、宋、齐皆因之。梁置六同郡及戎州。隋置犍为郡。大唐为戎州，或为南溪郡。领县五：
南溪（有青衣水，又黑水自北南流经於此。）
义宾
僰道（秦时破滇，通五尺道，汉开蜀故徼，使唐蒙发蜀卒理道，自僰道抵牂牁，即此。）
开边
归顺（贞观中，獠归复，因置县。并汉僰道县地。）
○河池郡
（东至扶风郡四百里。南至汉中郡三百九十五里。西至同谷郡四百五十里。北至汧阳郡四百三十里。东南到汉中郡褒城县界二百七十里。西南到顺政郡长举县界百九十里。西北到天水郡五百三十里。东北到扶风郡陈仓县界百四十里。去西京五百九十里，去东京千四百五十里。户五千三百七十，口二万五千五百二十。）
凤州（今理梁泉县。）春秋氐羌之所居。秦属陇西郡。两汉属武都郡，晋因之。惠帝时，没於杨茂搜。后魏置固道郡，兼置南岐州。后周废郡，置凤州。隋炀帝初，废州，置河池郡。大唐为凤州，或为河池郡。领县四：
梁泉（汉故道县地。后魏置今县。）
两当（汉故道县地。后魏置两当郡。）
河池（汉旧县。一名仇池。因川为名。）
黄花（有黄花川为名。）
○武都郡
（东至同谷郡三百三十里。南至阴平郡二百五十里。西至怀道郡怀道县二百七十里。北至同谷郡四百二十里。东南到阴平郡曲水县三百三十里。西南到同昌郡三百二十里。西北到怀道郡良恭县三百六十里。东北到同谷郡同谷县三百四十里。去西京千二百里，去东京千八百五十里。户二千九百三十，口万四千八百五十。）
武州（今理将利县。）古白马氐之国，西戎之别种也。天池大泽在其西。汉武帝置武都郡，后汉因之。蜀后主时得之。（建兴七年为诸葛亮所定。）晋为武都郡，后没於杨茂搜。后魏亦为武都郡。西魏置武州。后周亦为武都郡。隋初郡废，炀帝又置武都郡。大唐为武州，或为武都郡。领县三：
将利
覆津（后魏置武阶郡，仍置覆津县。）
盘隄（汉河池县地。后魏置县。）
○同谷郡
（东至河池郡四百五十里。南至武都郡三百三十里。西至怀道郡五百八十里。北至天水郡四百三十里。东南到顺政郡三百四十里。西南到武都郡三百四十里。西北到陇西郡三百八十里。东北到天水郡三百里。去西京千三十里，去东京千八百三十里。户四千七百二十，口万九千六百九十。）
成州（今理上禄县。）古白马氐国。二汉属武都郡。晋置仇池郡，后没於杨茂搜等。后魏又曰武都郡，兼置南秦州。西魏改为成州。隋初郡废，炀帝初置汉阳郡。大唐为成州，或为同谷郡。领县三：
上禄（汉旧县。有仇池山。晋永嘉末，为氐杨茂搜所据。其上地百顷，四方壁立，峭绝险固，自然有楼橹卻敌之状。东西二门，盘道可七里，上有冈阜泉源。氐於上立宫室囷仓，皆为板屋土墙。所理处名洛谷。）
长道（汉上禄县地。有祁山，上有城，极为严固。其山，九州之名阻。蜀后主建兴六年，诸葛亮攻魏军，不拔。）
同谷（汉下辩县。旧名武街城。）
○顺政郡
（东至汉中郡二百四十里。南至益昌郡五百四十九里。西至同谷郡三百四十里。北至河池郡三百五十里。东南到汉中郡二百八十七里。西南到武都郡覆津县界二百里。西北到同谷郡三百四十里。东北到河池郡河池县界百五十里。去西京九百三十五里，去东京千七百十里。户千九百七十九，口万九百六十。）
兴州（今理顺政县。）战国时为白马氐之东境。二汉属武都郡。晋惠帝时亦为杨茂搜所据。其后为梁所破，置武兴蕃王国。后魏置东益州。西魏改为兴州，兼置顺政郡。隋初郡废，炀帝初复置。大唐为兴州，或为顺政郡。领县三：
顺政（汉沮县地。后魏置略阳县。沔水发源於此，一名沮水。有小丙山，有穴方圆二尺馀，有水潜流，穴口面丙，因以为名，左思蜀都赋所谓 嘉鱼出於丙穴 。）
长举（西魏置槃头郡。有凤溪。）
鸣水（西魏置落丛郡。）
○怀道郡
（东至武都郡二百七十里。南至同昌郡四百十里。西至合川郡二百四十里。北至和政郡二百五十里。东南到……西南到……西北到和政郡二百五十里。东北到同谷郡上禄县三百二十里。去西京千四百七十里，去东京二千二百八十里。户千二百六十，口七千四十。）
宕州（今理怀道县。宕，达浪反。）秦汉以来为诸羌之地，后魏始封为蕃国。后周置宕昌国，武帝置宕州。隋置宕昌郡。大唐为宕州，或为怀道郡。领县二：
怀道（后周置。）
良恭（亦周置阳宕县，隋改之。）
○同昌郡
（东至武都郡三百二十里。南至江油郡六百里。西至交川郡三百三十里。北至怀道郡四百十里。东南到阴平郡百六十里。西南到交川郡三百里。西北到故芳州三百二十里。东北到武都郡三百二十里。去西京千六百十里，去东京二千四百十里。户二千三百二十，口万三千七百七。）
扶州（今理同昌县。）历代西戎之地。西魏逐吐谷浑，於此置邓州及邓宁郡。隋初改曰扶州，又改曰同昌郡。大唐因之，或为同昌郡。领县四：
同昌
帖夷
尚安（有黑水，东南流入白水。）
钳川
○阴平郡
（东至益昌郡四百九十里。南至江油郡三百二十里。西至同昌郡百六十里。北至武都郡二百五十里。东南到益昌郡四百九十里。西南到同昌郡同昌县十六里。西北到同昌郡百六十里。东北到武都郡盘隄县百里。去西京千四百五十里，去东京二千九十里。户千六百七十，口八万四千八十五。）
文州（今理曲水县。）古氐羌之境。汉开西南夷，置阴平道，属广汉郡，后汉因之。蜀亦得之。（后主建兴七年，诸葛亮定之。其后锺会伐蜀，姜维表请备阴平桥头，后主不从。）邓艾自阴平景谷步道，悬兵束马，迳江油，出绵竹以灭蜀，即此是也。晋置阴平郡，永嘉末，没於杨茂搜。西魏平定，始置文州及卢北郡。隋废为县，并属武都郡。大唐复置文州，或为阴平郡。领县二：
曲水
长松
○江油郡
（东至益昌郡四百里。南至巴西郡三百五十里。西至交川郡三百三十里。北至阴平郡三百二十里。东南到普安郡二百九十里。西南到通化郡三百二十里。西北到同昌郡六百里。东北到益昌郡四百里。去西京二千一百六十里，去东京三千十五里。户九百二十，口五千二百。）
龙州（今理江油县。）秦汉及魏为无人之境，晋得之，属阴平郡。宋、齐皆因之。后魏置江油郡。西魏置龙州。隋初郡废，炀帝初州废，置平武郡。大唐为龙州，或为江油郡。领县二：
江油（有石门山，与氐分界，蜀都赋曰 缘以剑阁，阻以石门 是也。邓艾伐蜀，自阴平至江油，即此。）
清川
○交川郡
（东至同昌郡三百三十里。南至临翼郡百八十里。西至……北至吐蕃界九十里。东南到通化郡三百里。西南到江源郡三百里。西北到吐蕃界五十里。东北到同昌郡三百里。去西京二千二百五十里，去东京三千五十里。户千五十，口五千六百五十。）
松州（今理嘉诚县。）历代诸羌之域。晋属汶山郡。宋、齐亦得之。后为西魏、后周所有。隋属汶山、同昌二郡。大唐武德元年，置松州，或为交川郡。领县三：
嘉诚（有甘松岭，江水所发之源。）
交川
平康
○合川郡
（东至怀道郡二百四十里。南至吐蕃界三十里。西至吐蕃界九十里。北至临洮郡百八十里。东南到同昌郡三百四十里。西南到吐蕃界七十里。西北到吐蕃界七十里。东北到和政郡四百五十里。去西京千七百六十里，去东京二千五百六十里。户千三百十，口七千四百十五。）
叠州（今理合川县。）历代羌戎之境。后周逐诸戎而有其地，置五香郡，后置叠州。隋属同昌郡。大唐为叠州，或为合川郡。领县二：
合川
常芬
○益昌郡
（东至符阳郡三百里。南至阆中郡二百八十里。西至江油郡四百里。北至汉中郡四百三十里。东南到阆中郡三百十里。西南到普安郡二百里。西北到阴平郡四百九十里。东北到汉中郡五百里。去西京千三百四十里，去东京二千百九十里。户万三千九百十，口四万四千六百。）
利州（今理绵谷县。）春秋、战国时为蜀侯国。（自益昌之西，南至蜀川，悉为蜀侯国之地，此盖蜀之北境。）秦灭蜀，其地入蜀郡。二汉属广汉郡。蜀先主分属梓潼郡。晋属晋寿郡，宋、齐因之。后魏立益州，世号为小益州。梁曰黎州。西魏复曰益州，寻改为利州。后周亦为晋寿郡。隋初郡废，炀帝初置义城郡。大唐为利州，或为益昌郡。领县六：
绵谷（汉葭萌县地。东晋置兴安县。隋改之。）
嘉川（汉葭萌县地。宋置兴乐县。后魏改之。）
葭萌（汉旧县地。后魏置新巴郡。）
景谷（汉白水县地。宋曰平兴县。隋改之。）
益昌（古剑阁道，秦使司马错伐蜀所由，谓之石牛道。汉葭萌县地。）
胤山
○普安郡
（东至益昌郡二百里。南至梓潼郡三百六十里。西至巴西郡二百里。北至益昌郡百六十里。东南到阆中郡三百里。西南到巴西郡二百八十里。西北到江油郡二百九十里。东北到益昌郡二百里。去西京千六百六十里，去东京二千六十里。户二万二千三百七十，口九万一千六百八十。）
剑州（今理普安县。）秦属蜀郡。汉属广汉郡，后汉因之。晋属梓潼郡，宋、齐亦然。梁置南梁州，后改为安州。西魏改为始州，兼置普安郡。隋初郡废，炀帝初复置。大唐为始州，后改为剑州，或为普安郡。领县八：
普安（汉梓潼县地。）
武连（宋置武功县，后魏改之。）
阴平（宋置阴平郡。魏置龙州。隋废。）
梓潼（西魏置潼川郡。隋为梓潼县。有五妇山、拔蛇山。）
黄安（旧曰华阳。）
剑门（有梁山，亦曰大剑山，有姜维拒锺会故垒。大剑水有剑阁，即张载作铭所。）
临津
永归
○巴西郡
（东至普安郡二百里。南至梓潼郡百三十里。西至通化郡四百里。北至江油郡二百五十里。东南到梓潼郡百三十里。西南到德阳郡百八十里。西北到江油郡二百五十里。东北到普安郡二百八十里。去西京二千五百里，去东京二千八百五十里。户三万七千二百六十，口十六万八千。）
绵州（今理巴西县。）秦属蜀郡，汉属广汉郡，盖涪水之所经焉。晋属梓潼郡，宋、齐亦属梓潼郡。西魏兼置潼州。隋初郡废，改潼州为绵州；炀帝初州废，置金山郡。大唐为绵州，或为巴西郡。（今郡城即汉涪城县也。在成都东北之要，蜀时大将常镇之。）领县九：
巴西
涪城（东晋置始平郡。隋改之，昔后汉吴汉入蜀，其裨将臧宫拔涪城，斩公孙恢，即此。）
昌明（有廉水、让水。）
魏城
罗江
龙安（松岭关在县西北百七十里。）
神泉
西昌
盐泉
○梓潼郡
（东至南充郡二百五十里。南至安岳郡三百四十里。西至德阳郡二百二十里。北至普安郡三百六十里。东南到遂宁郡二百五十里。西南到阳安郡百八十里。西北到巴西郡百三十里。东北到阆中郡三百十五里。去西京二千九十里，去东京二千九百三十里。户五万五千五百，口二十万三千十。）
梓州（今理郪县。）秦属蜀郡。二汉属广汉、巴西二郡地。晋、宋、齐并属广汉郡。梁末置新州，西魏兼置昌城郡。隋初郡废，改新州为梓州；炀帝初州废，置新城郡。大唐为梓州，或为梓潼郡。（郡城左带涪水，右挟中江，居水陆之冲要。）领县八：
郪（汉旧县，故城在西南。）
射洪
通泉（汉广汉县地。）
盐亭
飞乌（因山为名。）
玄武（晋五城县。）
铜山
永泰（汉充国县。）
○遂宁郡
（东至南充郡百七十里。南至巴川郡三百八十里。西至安岳郡百六十里。北至梓潼郡二百五十里。东南到巴川郡三百八十里。西南到安岳郡百四十里。西北到梓潼郡二百五十里。东北到南充郡百七十里。去西京二千三百二十里，去东京三千百六十里。户三万四千百八十，口九万六千八百六十。）
遂州（今理方义县。）秦属蜀郡。汉属广汉郡，后汉及晋并同。宋为遂宁郡。齐、梁置东遂宁郡。后周置遂州及兴西郡。隋初郡废，炀帝初置遂宁郡。大唐为遂州，或为遂宁郡。领县五：
方义（汉广汉县地。）
长江
蓬溪
青石（晋宋曰晋兴。后魏曰始兴。隋改之。）
遂宁
○蜀郡
（东至阳安郡七十里。南至仁寿郡二百里。西至濛阳郡导江县界八十里。北至德阳郡一百里。东南到阳安郡百五十里。西南到唐安郡一百里。西北到濛阳郡九陇县界七十里。东北到德阳郡一百里。去西京二千三百七十里，去东京三千二百十里。户十五万六千八百七十，口八十五万八千三十。）
益州（今理成都、蜀二县。）秦置蜀郡，两汉因之。王莽末公孙述，后汉末刘备，西晋末李特，东晋末谯纵，并都於此。（公孙述为后汉将吴汉平之。蜀后主刘禅为魏将邓艾平之。蜀主李势为晋将桓温平）（之。谯纵为朱龄石平之。简文时为苻坚所没，寻复。）初晋武帝改为成都国，寻亦复旧。宋、齐并为蜀郡。自魏、晋、宋、齐、梁皆为益州。（晋初领郡八，东晋领郡二十九，宋、齐、梁并同，皆理於此。）梁置始康郡，西魏废之。后周置蜀郡。隋初废，炀帝初复置。大唐为益州，或为蜀郡。（武担山在郡西。古蜀王妃死，使五丁就武都担土，於此葬，遂为名。）领县十：
成都（汉旧县。有锦城。锦江冲里桥亦曰市桥，在县西南盘古祠。）
蜀（贞元中，割成都县置。）
郫（汉旧县。故城在今县北。郫音皮。禹贡，江、沱在其西。）
新都（汉旧县。故城在今县东。）
温江
新繁（有繁江。）
双流（汉广都县。）
广都（汉旧县地。）
犀浦
灵池
○德阳郡
（东至梓潼郡二百二十里。南至蜀郡一百里。西至濛阳郡七十里。北至巴西郡百八十里。东南到阳安郡金水县界六十里。西南到蜀郡一百里。西北到濛阳郡九陇县界六十里。东北到巴西郡百八十里。去西京二千二百里，去东京三千一百十里。户六万一千三百七十，口三十六万四千二百。）
汉州（今理雒县。）秦属蜀郡。汉属广汉郡，后汉因之，而兼置益州。（领郡国十二，理於此。）晋置新都郡。宋、齐为广汉郡。隋并入蜀郡。大唐因之。垂拱二年，分雒县置汉州，或为德阳郡。（益州有三蜀，广汉是其一。）领县五：
雒（汉旧县。西北有白马羌，又有湔。故城在今县南。又有严君平卜台。）
什邡（汉什邡县，雍齿所封。）
绵竹（汉旧县。故城在今县东。又旧置晋熙郡。紫岩山，绵水所出。）
德阳（魏将邓艾破蜀将诸葛瞻於此，因为京观。）
金堂
○濛阳郡
（东至德阳郡七十里。南至蜀郡百五里。西至通化郡三百七十里。北至德阳郡什邡县六十里。东南到蜀郡新繁县三十里。西南到唐安郡青城县七十里。西北到通化郡汶川县二百七十里。东北到德阳郡什邡县七十里。去西京二千三百三十里，去东京三千一百六十里。户五万五千八百十六，口三十三万八千五百十八。）
彭州（今理九陇县。）秦、二汉属蜀郡。晋以后为蜀、遂宁二郡地。梁置东益州。后周废州，置九陇郡。隋初郡废，后置濛州；炀帝初州废，并其地入蜀郡。大唐因之。垂拱二年，分九陇县置彭州，或为濛阳郡。领县四：
九陇（汉繁县。有白鹿山。）
导江（有汶山，有玉垒山、灌口山。山西有天彭关，两石对立如阙。秦以李冰为蜀守，冰壅江作堋以灌田，人大获其利。有蚕崖关、灌口镇。堋，补亘反。）
濛阳（在濛江北。）
唐昌（有九陇山，其山连岫盘纡，凡有九陇。禹贡云： 岷山导江，东别为沱。 沱水在此。）
○唐安郡
（东至蜀郡一百里。南至临邛郡百十里。西至青城山八十里，吐蕃界，不通。北至濛阳郡导江县界四十五里。东南到通义郡二百里。西南到临邛郡一百里。西北到濛阳郡一百里。东北到蜀郡一百里。去西京二千四百八十里，去东京三千一百七十里。户五万六千二百九十，口三十四万一千一百。）
蜀州（今理晋原县。）秦、二汉属蜀郡。晋初因之，后置晋原郡。宋齐属晋康郡。后周废之。隋属蜀郡。大唐初因之。垂拱二年，分晋原县置蜀州，或为唐安郡。领县四：
晋原（有鹤鸣山，汉张道士隐处。）
青城（萧齐置齐基郡，后周改之。有青城山。）
新津（后周置犍为郡。）
唐安
○临邛郡
（东至唐安郡百十里。南至通义郡二百里。西至夷界百三十里，以山为界，以西无郡县相接，亦无道路。北至唐安郡百十里。东南到通义郡百六十里。西南到卢山郡一百里。东北到唐安郡百里。西北到夷界百二十里，以山为界，险阻更无郡县。去西京二千五百十五里，去东京三千三百七十里。户三万八千八十五，口十八万八百七十五。）
邛州（今理临邛县。）秦汉并属蜀郡，（南有邛来山。）后汉及晋皆因之。宋齐并属晋康郡。西魏置邛州。后周置临邛郡。隋废为县，并入临邛县。大唐复置邛州，或为临邛郡。领县七：
临邛（汉旧县。有火井。）
安仁
大邑
依政
蒲江（西魏置蒲原郡。）
临溪
火井
○卢山郡
（东至临邛郡二百里。南至郡内严道县界百五里。西至羁縻罗岩州界三百八十里。北至临邛郡二百七十里。东南到通义郡三百四十里。西南到洪源郡二百里。西北到吐蕃野城界五百七十里。东北到临邛郡二百里。去西京二千七百二十里，去东京三千五百五十里。户九千四百八十，口四万七千八百三十。）
雅州（今理严道县。）秦汉属蜀郡。晋初属汉嘉郡，永嘉后李雄之时，此地芜废。西魏置蒙山郡。隋初郡废，置雅州；炀帝初州废，置临邛郡。大唐为雅州，或为卢山郡。领县五：
严道（汉旧县。有蒙山。禹贡云 蔡蒙旅平 ，谓此也。）
百丈（有邛来山，本名邛旅，邛水所出。又有九折阪，汉王阳为益州刺史，行部至此而回。）
卢山（有灵山关，关外即夷獠界。）
荣经
汉源
○通化郡
（东至巴西郡四百里。南至濛阳郡三百七十里。西至维川郡二百二十里。北至临翼郡百二十里。东南到德阳郡绵竹、当郡汶山二县界马鞍山二十里。西南到羁縻涂州三百七十里。西北到临翼郡二百里。东北到巴西龙安、石泉两县界松岭关百七十里。去西京二千七百四里，去东京三千三百六十里。东北取临翼交川两郡，去京二千三百六十四里；南取蜀路，去东京三千五百五十里；东北取临翼、交川两郡去东京三千一百十里。户二千四百八十五，口万三千二百。）
茂州（今理汶山县。）禹贡 岷山导江 ，发迹於此。本冉駹国，（駹，莫江反。）汉武帝开其地，属蜀郡，后汉因之。晋属汶川郡，宋齐皆因之。梁置绳州。后周改为汶山郡。隋初改汶州曰蜀州，寻复为会州；炀帝初州废，置汶山郡。大唐初为南会州，后改为茂州，或为通化郡。领县四：
汶山
石泉（汉岷山县，有岷山。）
汶川（汉广柔县故城在西。故桃关，公私经过，唯此一路绳桥。）
通化
○临翼郡
（东至通化郡石泉县八十里。南至通化郡百二十里。西至归诚郡百九十里。北至交川郡百八十里。东南到通化郡二百里。西南到归诚郡百五十里。西北到通化郡利溪山为界八十里。东北到交川郡交川县八十里。去西京二千四百二十里，去东京三千二百七十里。户千八百三十四，口九千一百九十。）
翼州（今理卫山县。）二汉属蜀郡。齐梁以上与茂州同。后周属清江郡。隋废之，以其地入汶山郡。大唐为翼州，或为临翼郡。领县四：
卫山
翼水（汉蚕陵县故城在今县西。有蚕陵山，因以为名。）
鸡川
昭德
○江源郡
（东至临翼郡二百七十里。南至临翼郡翼水县八十里。西至……北至……东南到归诚郡界三十里。西南到静川郡、归诚郡两界。西北到故通轨县镇二百里，以西即是生羌。东北到交川郡三百里。去西京三千一百里，去东京三千九百里。户千九百十，口万四百。）
当州（今理通轨县。）历代诸羌地。后周置覃州并覃川郡。隋废，其地入汶山郡。大唐贞观中置当州，或为江源郡。领县三：
通轨
和利
谷和
○归诚郡
（东至临翼郡百九十里。南至临翼郡二百五十里。西至静川郡六十里。北至临翼郡八十里。东南到栖鸡川界百里。西南到静川郡界百九十里。西北到江源界……东北到临翼郡百五十里。去西京二千九百六十四里，去东京三千七百六十里。户八百七十八，口三千八百六十。）
悉州（今理左封县。）大唐显庆中，割当州置悉州，或为归诚郡。领县二：
左封
归诚
○静川郡
（东至归诚郡界六十里。南至维川郡界百三十里。西至平戎城百里。北至江源郡界六十里。东南到临翼郡岭岩镇百四十里。西南到恭化郡界六十里。西北到蓬山郡界三十五里。东北到江源郡六十里。去西京三千二十里，去东京四千二十里。户千六百十五，口七千六百十。）
静州（今理悉唐县。）土地与当州同。大唐置静州，或为静川郡。领县二：
悉唐
静居
○蓬山郡
（东至静川郡三十里。南至维川郡三百里。西至郡内长碉镇九十里。北至恭化郡柏岭镇八十里。东南到静川郡界……西南到……西北到……东北到去西京三千五百里，去东京三千九百里。户四百九十，口二千一百二十。）
柘州（今理柘县。）土地与当州同。大唐置柘州，或为蓬山郡。领县二：
柘
乔珠
○恭化郡
（东至蓬山郡界三十五里。南至维川郡二百三十里。西至……北至吐蕃白崖镇七十里。东南到通化郡三百五十里。西南到平戎城百十里。西北到柏岭镇四十里。东北到静川郡界……去西京三千一百二十里，去东京三千九百五十里。户一千三百九十三，口四千一百四十五。）
恭州（今理和集县。）北接吐蕃土地，与当州同。大唐置恭州，或为恭化郡。领县三：
和集
博恭
烈山
○维川郡
（东至羁縻涂州二百三十里。南至江源郡界二百六十里。西至归诚郡界二百三十里。北至临翼郡界九十里。东南到吐蕃界百六十里。西南到白狗岭六十二里。西北到罗厥桥百三十里。东北到通化郡二百二十里。东取蜀郡去西京二千七百十里，去东京三千五百六十里。户千六十，口三千九百。）
维州（今理薛城县。）古羌夷地。昔姜维北讨汶山叛羌，即其地也。隋置薛城戍。大唐武德初，於姜维故城置维州，或为维川郡。领县三：
薛城
定广
小封
○云山郡
（东至维川郡风流镇四十里。南至吐蕃野城八十里。西至天宝军百三十里。北至莫博大岭七十里。东南到……西南到……西北到……东北到……去西京二千八百里，去东京三千六百里。户三百七十二，口千六百五十五。）
奉州（今理定廉县。）蛮夷之地，南接吐蕃。大唐开置奉州，或为云山郡。领县一：
定廉
○越巂郡
（东至千费生蛮二百三十里。南至云南郡界五百六十里。西至磨迷生蛮六百六十里。北至东南到……西南到……西北到……东北到……去西京三千五百七十里，去东京四千四百十里。户四万一千五百三十二，口十五万七千六十。）
巂州（今理越巂县。）故邛都国，谓之西南夷。（史记曰： 滇之君长十数，邛都最大。 ）汉武开之，置越巂郡，有巂水、越水焉。后汉、晋、宋皆因之。齐谓之犭巢郡。（谓之越巂犭巢郡。）后周置严州。隋改曰西宁州，后又为巂州，炀帝改为越巂郡。大唐置巂州，或为越巂郡。领县七：
越巂（汉邛都县。）
昆明（汉定莋县。）
苏祁（汉旧县。）
邛部（汉阑县。有巂山。）
会川（有泸水，诸葛亮五月渡泸，即此。）
台登（汉旧县。有绳水。）
西泸
○云南郡
（东至……南至……西至……北至……东南到西南到……北到……东北到……去西京四千九百里，去东京……户三千七百，口……）
姚州（今理姚城县。）故滇王国，汉武开之，置益州郡，有滇池泽焉。后汉分其地置永昌郡。蜀置云南郡。（刘禅置。）晋因之，兼置宁州。（领郡四，理於此。）宋、齐因之，（领郡十五，亦理於此。）并为建宁郡。大唐麟德元年，於昆明之弄栋川置姚州，（其人多姚姓。武太后神功二年，蜀州刺史张柬之上表，请废州隶巂府。具在边防南蛮上篇中。）或为云南郡。领县三：
姚城
长明
泸南
○洪源郡
（东去一里，即至高山万重，更无郡县。南至越巂郡六百十里。西至郡界廓清镇百六十里。北至卢山郡二百四十里。东南到粟蛮部落二百里。西南去郡一里，高山万重。西北去郡五里，高山万重。东北去郡二里，高山万重。去西京二千九百五十五里，去东京三千七百五十里。户六千八百五十，口万七千十。）
黎州（今理洪源县。）汉沉黎郡之地。宋齐以来并为沉黎郡。后周置黎州。隋置登州，炀帝初废，并其地入临邛郡。大唐复置黎州，或为洪源郡。领县三：
汉源
飞越
通望
风俗
巴蜀之人少愁苦，而轻易淫佚。周初，从武王胜殷。（庸、蜀、羌、髳、微、卢、彭、濮人是也。）东迁之后，楚子强大而役属之。暨於战国，又为秦有，资其财力，国以丰赡。汉景帝时，文翁为蜀郡守，建立学校，自是蜀士学者比齐、鲁焉。土肥沃，无凶岁。山重複，四塞险固。王政微缺，跋扈先起。（公孙述、刘备、李雄、谯纵迭据之，皆因中原多事。）故一方之寄，非亲贤勿居。
