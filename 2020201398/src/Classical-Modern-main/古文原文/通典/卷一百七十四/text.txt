<strong>州郡四</strong>
古雍州下（今置郡府十八县五十一）
天水（秦）五县（上邽成纪陇城清水伏羌）
陇西（渭）四县（襄武陇西渭源鄣）
金城（兰）三县（五泉狄道广武）
会宁（会）二县（会宁乌兰）
安乡（河）三县（枹罕大夏凤林）
临洮（洮）一县（临潭）
和政（岷）三县（溢乐祐川和政）
宁塞（廓）三县（广威达化米川）
西平（鄯）三县（湟水龙支鄯城）
武威（凉）五县（姑臧神乌番禾昌松嘉麟）
张掖（甘）二县（张掖删丹）
酒泉（肃）三县（酒泉福禄玉门）
晋昌（瓜）二县（晋昌常乐）
敦煌（沙）二县（敦煌寿昌）
伊吾（伊）二县（伊吾纳职）
交河（西）五县（高昌交河柳中蒲昌天山）
北庭（庭）三县（金满蒲类轮台）
安西府
天水郡
（东至汧阳郡三百里。南至同谷郡四百三十里。西至陇西郡三百里。北至平凉郡五百里。东南到河池郡五百三十里。西南到同谷郡三百里。西北到会宁郡五百一十里。东北到平凉郡四百七十五里。去西京八百里，去东京一千六百里。户二万五千六百五，口十一万三千二百九十五。）
秦州（今理上邽县。）古西戎之地，秦国始封之邑，（周孝王封为附庸。）今郡有秦亭、秦谷是也。（周平王东迁，秦襄公救周有功，始赐支阝酆之地，列为诸侯也。支阝音岐。）春秋时属秦，秦平天下，是为陇西郡。汉武分陇西置天水郡。王莽末，隗嚣据其地。（初据平襄，后保冀县。）后汉建武中，平之，更名天水，为汉阳郡。郡有大阪，名曰陇坻，亦曰陇山。（三秦记曰： 其阪九回，上者七日乃越。上有清水四注下。俗歌曰： 陇头流水，鸣声幽咽。遥见秦川，肝肠断绝。  坻，都礼反。）兼置凉州。（领郡十，理於此。）魏亦为重镇。（明帝时，蜀将诸葛亮至南安、汉阳，皆应亮。）晋分为天水及武阳二郡，兼置秦州。（领郡六，理於此。）后魏为略阳郡。隋初郡废，炀帝初，复置天水郡。大唐为秦州，或为天水郡。领县五：
上邽（有朱圉山，俗名曰白岩山。汉旧县。古邽戎邑。又有汉西城县城，一名始昌，在今县西南。嶓冢山，西汉水所出，今经嘉陵曰嘉陵江，经阆中曰阆中江。又有段谷泉，蜀将姜维为魏将邓艾破於此。籍水一名洋水，今名峄水。）
成纪（汉旧县。古帝庖牺生於此。又有汉明亲县故城，在今县东南。）
陇城（汉略阳道故城在今县西北，河阳县故城亦在县西北。瓦亭山在今县东北二百馀里，隗嚣将牛邯守处，其山亦入今平凉郡界。有街泉亭，蜀将马谡为魏将张郃所败处。有大陇山，亦曰陇首山。谡，所六反。）
清水（秦仲始所封地。小陇山，汉置县。）
伏羌（本冀戎地。秦汉冀县。又有汉平襄县故城，在今县南。又有落门谷水，在今县西。武德三年置今县。）
陇西郡
（东至天水郡三百里。南至同谷郡四百三十六里。西至和政郡三百里。北至金城郡四百里。东南到天水郡三百四十五里。西南到和政郡二百五十四里。西北到金城郡四百五里。东北到天水郡三百九十六里。去西京千一百五十三里，去东京二千一十三里。户六千一百三十五，口三万三千一百七。）
渭州（今理襄武县。）禹贡曰 导渭自鸟鼠同穴 ，即其地也。（鸟鼠同穴山在今渭源县，渭水所出也。今谓之青雀山。）春秋为羌戎之居。秦置陇西郡，以居陇坻之西为名。二汉因之，灵帝分立南安郡。魏置镇守在此。（邓艾曰 蜀师来而为一，我分为四 ，谓狄道、陇西、南安、祈山四处。齐王嘉平五年，蜀将姜维围南安、襄武，皆不克。）晋为南安、陇西二郡地。后魏为陇西郡，兼置渭州。后周为南安郡。隋初废，炀帝初，复置陇西郡。大唐为渭州，或为陇西郡。领县四：
襄武（汉旧县。有五谿聚。）
陇西（汉豲道地，立南安郡於此。后周置南安郡。隋废郡，改为县。东南有落门水出焉。豲音原。）
渭源（汉首阳县。后魏改之。有鸟鼠山，渭水所出。）
鄣（后汉置。兼有武阳水。）
金城郡
（东至会宁郡四百二十里。南至陇西郡四百里。西至西平郡四百九十里。北至武威郡五百七十里。东南到陇西郡四百五里。西南到安乡郡三百里。西北到武威郡五百四十里。东北到会宁郡四百二十里。去西京一千四百四十五里，去东京二千二百九十五里。户四千四百八十九，口二万一千三百八十六。）
兰州（今理五泉县。）古西羌地。秦属陇西郡。汉属金城、陇西二郡地。后汉、魏、晋因之，魏以为重镇。（蜀将姜维攻狄道，不克。）前凉张寔置广武郡，张骏又分置武始郡，西秦乞伏国仁都苑川，南凉秃发乌孤都广武，皆此地也。（苑川在今五泉县。至乞伏慕末，为赫连定所灭。广武即今广武县。至秃发耨檀，为乞伏炽盘所灭也。）后魏、后周并属武始郡。隋初郡废，置兰州；（盖取兰皋山为名。）炀帝初州废，置金城郡。大唐因之。领县三：
五泉（汉金城县地。汉榆中县故城在今县东。后汉时羌乱，隃麋相曹凤上言： 西羌为寇，自建武以来，以居大、小榆谷，土地肥美，又近塞内，北阻大河，因以为固，缘山滨水，以广田畜，故能强大，常雄诸种。 又有故苑川城及故长城。隃音俞。）
狄道（秦、汉、魏旧县。有白石山。）
广武（前凉置广武郡，隋罢之为县。有琵琶山。汉浩亹县故城亦在西南。浩音閤。亹音门。今俗呼此水为閤门河，盖疾言耳。又有汉允吾县故城，亦在西南。允音沿。）
会宁郡
（东至平凉郡四百里。南至金城郡四百二十里。西至武威郡六百里。北至灵武郡六百里。东南到平凉郡四百里。西南到金城郡四百二十里。西北到武威郡六百五十里。东北到灵武郡六百里。去西京一千三百七十里，去东京二千二百七十里。户四千四百二十八，口二万五千七百五十一。）
会州（今理会宁县。）古西羌地。秦属陇西郡。汉属金城、安定二郡地。后汉属金城、武威二郡。西魏置会州，后周废。隋属平凉郡。大唐平李轨后，置会州，或为会宁郡。领县二：
会宁（汉枝阳县。）
乌兰（汉祖厉县地。后周置乌兰关。武德末置县。）
安乡郡
（东至金城郡三百里。南至临洮郡三百一十七里。西至宁塞郡三百九十里。北至西平郡三百里。东南到金城郡狄道县一百四十八里。西南到临洮郡三百一十七里。西北到西平郡龙支县一百八十六里。东北到金城郡三百里。去西京一千四百七十五里，去东京二千二百七十五里。户五千七百九十二，口三万一千三百。）
河州（今理枹罕县。）古西羌地。秦属陇西郡。汉属金城、陇西二郡。后汉属陇西郡。汉末宋建据焉，称河首平汉王。（妙才讨平。）晋惠帝时，属晋兴郡。前秦苻坚置河州，西秦乞伏乾归又据於此。后魏亦为河州。后周置枹罕郡。隋初郡废，置河州；炀帝初州废，复置枹罕郡。大唐为河州，或为安乡郡。领县三：
枹罕（故羌侯邑。汉为枹罕县也。枹音浮，本枹鼓字。）
大夏（汉旧县。）
凤林（有凤林关。）
临洮郡
（东至和政郡一百七十六里。南至合川郡一百七十九里。西至野，更无郡县。北至安乡郡三百一十七里。东南到合川郡一百八十里。西南到吐谷浑界。西北到千旭戍界一百八十里。东北到安乡郡三百一十七里。去西京一千五百六里，去东京二千三百九十六里。户二千七百七十六，口一万四千九百二十四。）
洮州（今理临潭县。）秦汉以来为诸戎之地，后为吐谷浑所据。至后周武帝，逐吐谷浑，得其地，置洮阳郡，寻立为洮州。隋初郡废，而洮州如故；炀帝初废，置临洮郡。（郡城本名洮阳，城临洮水，甚牢险。）大唐为洮州，或为临洮郡。领县一：
临潭（有洮水，源出西倾山，在郡西南吐谷浑界，桓水所出。）
和政郡
（东至陇西郡三百里。南至怀道郡二百五十里。西至临洮郡一百七十六里。北至金城郡狄道县五百三十四里。东南到怀道郡良恭县一百一十三里。西南到临洮郡临潭县一百七十六里。西北到安乡郡大夏县三百六十三里。东北到陇西郡三百五十四里。去西京一千三百七十八里，去东京二千二百二十里。户四千五百一十，口二万六）（千六百一十四。）
岷州（今理溢乐县。）春秋及七国时并属秦，蒙恬筑长城之所起也。（属陇西郡，长城在今郡西二十里。崆峒山，自山傍洮而东，即秦之临洮境在此矣。）秦、二汉及晋并属陇西郡。西魏置岷州及同和郡。隋初郡废，炀帝初州废，并其地入临洮郡。大唐复置岷州，或为和政郡。领县三：
溢乐（有岷山、崆峒山。）
祐川
和政（后汉索西故城在今县东，亦名临洮东城，亦谓之赤城。后汉明帝时，金城、陇西羌反於临洮，道险，车骑不得方驾，车骑将军马防设奇兵破之，因筑此城也。）
宁塞郡
（东至西平郡龙支县二百九十里。南至宣威守捉使二百九里。西至积石军一百八十里。北至西平郡一百八十里。东南到安乡郡三百九十里。西南到积石军一百六十一里。西北到西平郡鄯城县二百八十里。东北到西平郡龙支县三百九十四里。去西京二千三十里，去东京二千八百七十三里。户四千一百七十，口二万九千七百二十三。）
廓州（今理广威县。）古西羌地。后汉延熹中，诸羌与浇河大豪寇张掖，段颎斩浇河大帅於其地，遂定西羌是也。汉末属西平郡。前凉以其地为湟河郡。后魏属鄯州。后周武帝逐吐谷浑，又得地，置洮河郡，兼置廓州以领之。隋初废，炀帝初州废，置浇河郡。大唐复为廓州，或为宁塞郡。领县三：
广威（后魏石城县。开元初改焉。有拔延山，隋炀帝征吐谷浑，经此山。）
达化（后周置。贺兰山浇河城即晋时吐谷浑王阿豺所筑，在县西一百二十里。又有洪济镇，后周武帝逐吐谷浑筑，在县西二百七十里是。）
米川（贞观初置，兼置米州。十年罢州，县仍旧。）
西平郡
（东至金城郡广武县一百一十三里。南至宁塞郡一百八十里。西至绥戎硖旧吐谷浑界一十里。北至武威郡昌松县南界一百四十二里。东南到安乡郡凤林县故城二百八十里。西南到宁塞郡广威县故承风吐谷浑界三百一十三里。西北到木昆山旧吐谷浑界一百九十五里。东北到金城郡广武县故长城界二百一十七里。去西京一千九百九十三里，去东京二千七百四十九里。户五千七百九十四，口二万八千六百九十九。）
鄯州（今理湟水县。）古西羌所居，谓之湟中地。汉时霍去病破匈奴，逐诸羌及渡河湟，筑令居塞，即其地，属金城郡。（令音零。）后汉建安中，置西平郡。晋因之。永嘉后，秃发乌孤初称西平王，其弟利鹿孤复都西平，即此地也。后魏置鄯州。后周置乐都郡。隋初郡废，置鄯州；炀帝初州废，置西平郡。大唐因之。领县三：
湟水（后魏置西都县，隋改焉。湟中，月支胡所居，即在此。有湟水，一名湟河，亦名乐都水。汉破羌县故城在今县西。有浩亹河，在县西北，自吐蕃界流来。）
龙支（汉允吾县地。后汉为龙耆县。后魏改焉。积石山在今县南，即尚书禹贡云 导河积石 。）
鄯城（汉西平郡故城在西。）
武威郡
（东至会宁郡六百里。南至西平郡浩亹河二百六十里。西至张掖郡五百里。北至突厥界安盖泉五百八十里。东南到金城郡五百四十里。西南到张掖郡张掖县界陈北烽三百七十里。西北到张掖郡六百里。东北到会宁郡乌兰县界白鹿烽三百五十里。去西京二千一十里，去东京二千八百七十里。户二万五千六百九十三，口一十二万八千一百九十二。）
凉州（今理姑臧县。）周时为狄地。秦兴，匈奴既失甘泉，（甘泉在今云阳县。）又使休屠、浑邪王居其地。（此河西五郡皆是，不止於武威也。休音许虬反。屠音除。）汉武帝开之，置武威郡。（汉武初开置张掖、酒泉、敦煌、武威、金城，谓之河西五郡，地势西北邪出，南隔西羌，通西域，於时号为断匈奴右臂。）后汉、魏、晋皆因之，魏、晋并置凉州。（领郡八，理於此。）前凉张轨、后凉吕光并据之。（至张天锡，为苻坚所灭。至吕崇讳，为姚兴所灭。）北凉沮渠蒙逊亦迁都於此。（至沮渠茂虔，为后魏所灭。）后魏亦为武威郡。隋炀帝初，复置。大唐初，李轨改焉，据之。及克平，置凉州，或为武威郡。领县五：
姑臧（汉旧县。河西旧事曰： 昔匈奴故盖藏城也。后人音讹名姑臧。 又有汉鹯阴县故城，在今县东南，因水为名。有猪野泽、古休屠城。）
神乌（汉鸾乌县。）
番禾（汉旧县。后魏增置张掖郡。天宝中改为天宝。）
昌松（汉苍松县。吕光改为昌松。汉允衙县故城在今县东南，城临丽水，一名丽水城。允音沿。衙亭故城，沮渠蒙逊所筑，地势险隘。）
嘉麟
张掖郡
（东至武威郡五百里。南至雪山以南吐谷浑分界二百三十里。西至酒泉县四百二十里。北傍张掖河，屈曲过同城镇，至峡口烽，总三千七十八里。东南到武威郡六百里。西南到酒泉郡福禄县界赤柳涧三百三十里。西北到酒泉郡福禄县咸池烽东张掖河三百五里。东北到武威郡番禾县石硖烽三百七十里。去西京二千五百一十里，去东京三千三百一十里。户六千六百三十九，口二万三千三百四。）
甘州（今理张掖县。）禹贡曰 导弱水，至於合黎，馀波入於流沙 ，即此地也。（合黎水、弱水并在张掖县界。其北又有居延泽，即古流沙地。）又黑水之所出焉。（黑水出张掖县鸡山。）春秋及秦并为狄地。汉初为匈奴所居，武帝开之，置张掖郡。后汉、魏、晋并同。沮渠蒙逊始都於此。（号为北凉。）西魏置西凉州，寻改为甘州。（因州东甘峻山为名。）后周置张掖郡。隋初废，炀帝初复置。大唐为甘州，或为张掖郡。领县二：
张掖（隋旧县。汉表是县故城在今县西北，又曰昭武县。汉张掖郡城亦在西北。又有汉居延县城，今在县东北，即本匈奴中地名也，亦曰居延塞。祁连山，居延海，弱水，合黎水。遮虏障，汉将路博德之所筑也。又有甘峻山。临松山，后魏临松郡在此。吐蕃赞府，即其郡丞。）
删丹（汉旧县。有焉支山。匈奴初失祁连、焉支二山，乃歌曰： 夺我祁连山，使我六畜不繁息。失我焉支山，使我妇女无颜色。 又汉日勒县故城在东南。）
酒泉郡
（东至张掖郡四百二十里。南至吐蕃界二百里。西至晋昌郡五百二十六里。北至回纥界伏谷泉三百里。东南到张掖郡界赤柳涧二百里。西南到晋昌郡界安乐烽三百四十里。西北到晋昌郡三百四十里。东北到张掖郡咸池烽二百三十里。去西京二千九百六十八里，去东京三千七百八十里。户二千一百六，口七千九百一十二。）
肃州（今理酒泉县。）旧月支地，后匈奴居焉。汉武开之，置酒泉郡。（城下有泉，其味如酒。）后汉、魏、晋皆因之。西凉武昭王迁都於此。（至李歆，为沮渠蒙逊所灭。）后魏亦为酒泉郡。隋初废，置肃州；炀帝初州废，以其地入张掖郡。大唐复置肃州，或为酒泉郡。领县三：
酒泉（汉福禄县地。古长城，汉遮虏障也。今县隋置。有九龙山。昆仑山在县西南，体如昆仑，故名之，周穆王见王母於此山。汉平帝时，金城塞外羌献鱼盐之地，遂得西王母石室，以为西海郡，后为吐谷浑之国也。隋破吐谷浑，又於其地置西海郡。按汉旧尝置郡，今郡直北一千二百里也。）
福禄（崆峒山。旧乐涫县，武德二年改之。涫音官。）
玉门（汉旧县。）
晋昌郡
（东至酒泉郡五百二十六里。南至新乡镇一百八十里。西至敦煌郡二百八十里。北至豹门守捉四百五十里。东南到酒泉郡界三百四十里。西南到敦煌郡界一百六十里。西北到伊吾郡界五百里。东北到酒泉郡界三百四十里。去西京三千三百八十四里，去东京四千三百六里。户一千一百六十七，口三千八百六十四。）
瓜州（今理晋昌县。）古西戎地。战国时，为月支所居。秦末汉初，属匈奴，武帝以后为敦煌郡地。后汉、魏、晋皆因之。后魏属常乐、会稽二郡。后周属会稽郡。（苻坚徙江汉之人万馀户於敦煌，中州人有田畴不辟者亦徙七千馀户。凉武昭王遂以南人置会稽郡，以中州人置广夏郡。后周因旧名置晋昌郡。）隋废之，以属敦煌郡。大唐置瓜州，（古瓜州，说在敦煌郡。）或为晋昌郡。领县二：
晋昌（汉冥安县地。武德四年改置。今县北有伊吾故城、白水。有昆仑障，汉宜禾所居，故城在县界。后魏明帝正光中置会稽郡即於此。）
常乐（汉广至县地，故城在东。武德五年置。）
敦煌郡
（东至晋昌郡二百八十里。南至故南口烽二百五十里，烽以南吐谷浑界。西至寿昌废县中界五十里，以破石亭为界。北至故咸泉戍三百三十六里，与伊吾郡分界。东南到晋昌郡界三百五十里。西南到郡废寿昌县界三百九十里。西北到河苍烽二百四十二里，与废寿昌县分界。东北到伊吾郡界三百八十六里。去西京三千七百五十九里，去东京四千六百九里。户六千三百九十五，口三万二千二百三十四。）
沙州（今理敦煌县。）昔舜流三苗於三危，即其地也。其后子孙为羌戎，代有其地。古谓之瓜州，（其地多生美瓜，故曰瓜州。至今犹出大瓜，长者，狐入其中，首尾不出。）左传所说 允姓之戎，居於瓜州 是也。（戎子名驹支也。）亦古流沙地。（其沙风吹流行，在郡西八十里。）又黑水之所经焉。（黑水自北而南，经三危，过梁州，入南海。）秦及汉初，为月支、匈奴之境。武帝开其地，后分酒泉置敦煌郡。（敦，大。煌，盛也。）后汉、魏、晋皆因之。凉武昭王始都於此。后魏、后周并为敦煌郡。隋初废，置瓜州；炀帝初废州，复置敦煌郡。大唐为沙州，或为敦煌郡。领县二：
敦煌（汉旧县。三危山在东南，山有三峰。有鸣沙山，渥洼水。汉武帝元鼎中，南阳新野人暴利长遭刑，屯田於此水边，见群野马来饮，中有奇者。先作土人持勒靽立，后马玩习。久之，利长因代土人，收得马以献帝。欲神异之，云从水中出，於是作天马之歌也。）
寿昌（汉龙勒县地。阳关居玉门关之南。玉门故关，汉置也。二关之西三百馀里，有蒲昌海，一名盐泽，广袤三四百里，则葱岭于阗两河之所注。）
伊吾郡
（东至晋昌郡界六百四十里。南至敦煌郡界一百四十里。西至交河郡七百五十里。北至伊吾郡界三百里，北戎界。东南到敦煌郡碛，无行路马道，到晋昌郡界不知远近。西南到敦煌郡碛，无路马道。西北到折罗漫山一百四十六里，其山北有大川连大碛，入金山哥罗禄住处。东北到折罗漫山三百四十里，其山北有大川入回纥界，马行三十日，无里数。去西京四千八百里，去东京五千六百五十里。户二千二百二十七，口八千七百五十六。）
伊州（今理伊吾县。）在敦煌北大碛之外，为戎狄之地，非九州之限。后汉明帝始征取伊吾卢地，即此也。尔后多为屯田兵镇之所，未为郡县。后魏始置伊吾郡，后又为戎胡所据。至大唐贞观初，内附，乃置伊州，或为伊吾郡。领县二：
伊吾（汉置伊吾屯田。后魏为县。有天山，匈奴过之，皆下马拜。一名雪山。）
纳职（贞观四年置。伊吾匈奴中地名，在此县界。后汉破匈奴呼衍王，取其地，置宜禾都尉，以为屯田，今伊吾故城是。）
交河郡
（东至伊吾郡七百五十里。南至三百五十里，过荒山千馀里至吐蕃。西至焉耆镇守军七百一十里。北至北庭都护府四百五十里。东南到敦煌郡千一百里。西南到焉耆七百十里。西北到北庭轮台县五百四十里。东北到伊吾郡八百四十里。去西京五千二百六十五里，去东京六千二百一十五里。户一万一千一百九十三，口五万三百一十四。）
西州（今理高昌县。）汉时车师前王之庭，汉元帝所置戊己校尉故地。因兴师西讨，军中羸惫者留居之地，形高敞，遂名高昌垒。有八城，本中国人也。前凉张骏置高昌郡。其后后魏有之，后又属蠕蠕，（而兖反。）其后麹嘉称王於此数代。至大唐贞观十四年，讨平之，以其地为西州，（本高昌国界，东西八百里，南北五百里，垦田九百顷。）置都督府，后改为金山都护府，或为交河郡。领县五：
高昌
交河（贞观中置。交河水流出县地。天山一名祁连山，今名折罗漫山。）
柳中（汉旧地名，与交河同置。）
蒲昌（与交河同置。东南有旧蒲类海，今名婆悉海。）
天山（与交河同置。）
北庭府
（东至伊吾郡界六百八十里。南至交河郡界四百五十里。西至突骑施三千六百八十里。北至坚昆七千里。东南到伊吾郡界六百八十里。西南到焉耆镇守军八百七十里。西北到突骑施三千一百八十里。东北到回纥界一千七百里。去西京六千一百三十里，去东京六千八百七十六里。户二千三百九十八，口九千七百一十五。）
庭州（今理金满县。）在流沙之西北，前汉乌孙之旧壤，后汉车师后王之地。历代为胡虏所居。大唐贞观中，征高昌。於时西突厥屯兵於可汗浮图城，与高昌相影响。及高昌既平，惧而来降，以其地为庭州，后置北庭都护府。领县三：
金满
蒲类（蒲类海一名婆悉海。有天山，自伊吾郡界入。）
轮台（其三县并贞观中平高昌后同置。）
安西府
（东至焉耆镇守军八百里，去交河郡七百里。南至吐蕃界八百里。西至疏勒镇守捉军三千里，去葱岭七百里。北至突骑施界鹰婆川一千里。东南到吐蕃界屯城八百六十里。西南到于阗二千里。西北到疏勒二千里。东北到北庭府二千里。去西京七千六百里，去东京八千三百三十里。户一万一千一百六，口六万三千一百六十八。）
安西都护府，本龟兹国也。大唐明庆中置。（贞观中，初置安西都护府於西州；明庆中，移於龟兹城。）东接焉耆，西连疏勒，（西去葱岭七百里。）南邻吐蕃，北拒突厥。
风俗
雍州之地，厥田上上，鄠杜之饶，号称 陆海 ，（言其高陆物产，如海之无所不出。）四塞为固，被山带河。秦氏资之，遂平海内。汉初，高帝纳娄敬说而都焉。（田肯贺帝曰： 治秦甚善。秦形胜之国，悬隔千里，所谓天府，故曰秦得百二焉。其下兵诸侯，犹居高屋上建瓴水也。 ）又徙齐诸田，楚昭、屈、景，燕、赵、韩、魏之后及豪族名家於关中，强本弱末，以制天下。自是每因诸帝山陵，则迁户立县，率以为常。故五方错杂，风俗不一。汉朝京辅，称为难理。其安定、彭原之北，汧阳、天水之西，接近胡戎，多尚武节。自东汉、魏、晋，羌氐屡扰，旋则苻姚迭据，五凉更乱，三百馀祀，战争方息。帝都所在，是曰浩穰。其馀郡县，习俗如旧。
议曰：按水经云 昆仑墟在西北，去嵩高五万里，地之中也。其高万一千里，河水出其东北陬，屈从其东南流，入於渤海。又出海外，南至积石山下，有石门。又南入葱岭山，又从葱岭出而东北流。其一源出于阗国南山，北流与葱岭所出河合。又东注蒲昌海，又东入塞，过敦煌、酒泉、张掖郡南，又东过陇西河关县北 云云。按水经，晋郭璞注三卷，后魏郦道元注四十卷，皆不详所撰者名氏，亦不知何代之书。佑谓二子博赡，解释固应精当，访求久之方得。又其经云： 济水过寿张 ，则前汉寿良县，光武更名。又 东北过临济 ，则前汉狄县，安帝更名。又云 菏水过湖陆 ，则前汉湖陵县，章帝更名。又云 汾水过河东郡永安 ，则前汉彘县，顺帝更名，故知顺帝以后纂序也。详水经所作，殊为诡诞，全无凭据。按后汉郡国志，济水，王莽末因旱渠塞，不复截河南过。既顺帝时所撰，都不详悉，其馀可知。景纯注解又甚疏略，亦多迂怪。水经所云河出昆仑山者，宜出於禹本纪、山海经，所云 南入葱岭 及 出于阗南山 者，出於汉书西域传，而郦道元都不详正。所注河之发源，亦引禹纪、山经、释法明（国讳改焉）游天竺纪、释氏西域纪。所注南入葱岭，一源出于阗山，合流入蒲昌海，虽约汉书，亦不寻究。又水经云： 出海外，南至积石山下，有石门，然后南流入葱岭。 据此，则积石山当在葱岭之北。又云： 入塞，过敦煌、酒泉、张掖郡南 ，并今郡地也。夫山水地形，固有定体。自葱岭、于阗之东，敦煌、酒泉、张掖之间，华人来往非少。从后汉至大唐，图籍相承，注记不绝。大碛距数千里，未有桑田碧海之变，陵迁谷移之谈，此处岂有河流，纂集者不详斯甚。又按 禹导河积石 者，尧时洪水，下民昏垫，禹所开决，本救人患。积石之西，砂卤之地，河流小，地势复高，不为人患，不恶疏凿，以此施功发迹，自积石山而东，则今西平郡龙支县界山是也，固无禹理水之功。自葱岭之北，其本纪灼然荒唐，撰经者取为准的。班固云 言九州者尚书近之矣 ，诚为惬当。其汉书西域传云： 河水一源出葱岭，一源出于阗，合流东注蒲昌海，皆以潜流地下，南出积石为中国河云。 比禹纪、山经，犹校附近，终是纰缪。按此宜唯凭张骞使大夏，见两道水从葱岭、于阗合流入蒲昌海，其于阗出美玉，所以骞传遂云穷河源也。按古图书名河所出曰昆仑山，疑所谓古图书即禹本纪，以于阗山出玉，乃谓之昆仑，即所出便云是河也。穷究诸说，悉皆谬误。孟坚又以禹贡云 导河自积石 ，遂疑潜流从此方出。且汉时群羌种众虽多，不相统一，未为强国，汉家或未尝遣使诣西南羌中，或未知自有河也。宁有今吐蕃中河从西南数千里向东北流，见与积石山下河相连，聘使涉历，无不言之。吐蕃自云昆仑山在国中西南，则河之所出也。又按尚书云： 织皮，昆仑、析支、渠搜，西戎即叙。 又范晔后汉书云： 西羌在汉金城郡之西，南滨於赐支。 续汉书曰： 河关西可千馀里，有典羌，谓之赐支，盖析支也。 然则析支在积石之西，是河之上流明矣。昆仑在吐蕃中，当亦非谬。而不谓河之本源，乃引葱岭、于阗之河，谓从蒲昌海伏流数千里，至积石方出，斯又班生之所未详也。佑以水经僻书，代人多不之睹，或有好事者於诸书中见有引处，谓其审正，此殊未之精也。不揆浅昧，考诸家之说，辩千古讹舛，是故曲折言之。又按禹本纪、山海经，不知何代之书，详其恢怪不经，宜夫子删诗书以后尚奇者所作，或先有其书，如诡诞之言，必后人所加也，若古周书、吴越春秋、越绝书诸纬书之流是矣。而后代纂录者，务广异闻，如范晔叙蛮夷廪君、盘匏之类是也。辄以愚管所窥，宜皆不足为据。然去圣久远，杂说纷纭，非夫宣尼复生，重为删革，则何由详正？纵有精鉴达识之士，抗辩古释今之论，或未能振颓波、遏横流矣。而撰水经者，亦同蔚宗之旨趣乎？冀来哲之见知也。
或曰： 昔秦以区区关中，灭六强国，今万方财力，上奉京师，外有犬戎凭陵，城陷数百，内有兵革未宁，年将三纪，岂制置异术而古今殊时者乎？ 答曰： 按周制，步百为亩，亩百给一夫。（即一顷也。）商鞅佐秦，以一夫力馀，地利不尽，於是改制二百四十步为亩，百亩给一夫矣。又以秦地旷而人寡，晋地狭而人稠，诱三晋人发秦地利，优其田宅，复及子孙。而使秦人应敌於外，非农与战，不得入官。大率百人则五十人为农，五十人习战，兵强国富，职此之由。其后仕宦之途猥多，道释之教渐起，浮华浸盛，末业日滋。今大率百人方十人为农，无十人习战，其馀皆务他业。以今准古，损益可知。又秦开郑渠，溉田四万顷。汉开白渠，复溉田四千五百馀顷。关中沃衍，实在於斯。圣唐永徽中，两渠所溉，唯万许顷。洎大历初，又减至六千二百馀顷，比於汉代，减三万八九千顷。每亩所减石馀，即仅校四五百万石矣。地利损耗既如此，人力散分又如彼，欲求强富，其可得乎！昔汉文之时，长安之北七百里外，即匈奴之地，控弦数十万骑，侵掠未尝暂宁。计其举国人众，不过汉一大郡。晁错请备障塞，北边由是获安。今自潼关之西，陇山之东，鄜坊之南，终南之北，才十馀州地，已数十万家。吐蕃虽强，陷覆河陇，窃料全国，尚未敌焉。况绵力薄才，食鲜艺拙，比之华人，殊不侔矣。徒以令峻而众心齐一，马多而竞逐莫及。诚能复两渠之饶，究浮食之弊，恤农夫，诱其归，趣抚战士，励其勋伐，酌晁错之策，择险要之地，缮完城垒，用我所长，渐开屯田，更蓄财力，将冀收复河陇，岂唯自守而已哉！加以幅圆万里之所资，宣布皇王之大政，则何乡不济、何为不成者乎！ 
或又曰： 关中寓内西偏，天不劳於转输。洛阳宫室正在土中，周汉以还，多为帝宅、皇舆巡幸之处。则是国都何必重难迁移，密迩勍寇，择才留镇，以息人勤，自然无虞，孰不庆幸。 答曰： 古今既异，形势亦殊。当周之兴也，虽定鼎郏鄏，而王在镐京。幽王之乱，平王东徙，始则晋、郑夹辅，终乃齐、晋主盟，咸率诸侯，共尊王室，犹有请隧之僣，中肩之师。东汉再兴，巨寇皆殄。魏晋以降，理少乱多。今咸秦陵庙在焉，胜兵计数十万，海内财力，云奔风趋，傥议迁都，得非蹙国，斯乃示弱天下，何以统临四方。洛阳地塉，凋弊尤甚，万乘所止，千官毕臻，樵牧难资，稿秸难赡，又无百二之固，虑启奸凶之心，岂得舍安而就危，弃大而从小也！汉高初平项羽，将宅洛师，娄敬请居关中，张良赞成其计，田肯称贺，方策备存。武德中，突厥牙帐在於河曲，数十万骑将过原州，时以伤夷未平，财力且乏，百辟卿士震恐，皆请迁都山南。太宗献计，固争方止，永安宗社，实赖圣谟。 
议者又曰： 洛阳四战之地，既将不可，蒲阪虞舜旧国，表里山河，江陵亦尝设都，控压吴蜀。远道避翟，宁不堪居？ 答曰： 蒲阪土瘠人贫，困竭甚於洛邑；江陵本非要害，梁主数岁国亡。夫临制万国，尤惜大势。秦川是天下之上腴，关中为海内之雄地。巨唐受命，本在於兹。若居之则势大而威远，舍之则势小而威近，恐人心因斯而摇矣，非止於危乱者哉，诚系兴衰，何可轻议。 
