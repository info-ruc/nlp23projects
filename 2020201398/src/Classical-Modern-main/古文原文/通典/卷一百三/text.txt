<strong>礼六十三沿革六十三凶礼二十五</strong>
假葬墙壁閒三年除服议（晋）
晋武帝太康中，尚书令卫瓘表： 前太子洗马济阴郤诜寄止卫国文学讲堂十馀年，母亡不致丧归，便於堂北壁外下棺，谓之假葬。三年即吉，诏用为征东参军。或以为城寺之内，屋壁之间无葬处，不成葬，则不应除服。主者连欲明用权不过其举，下司徒部博士评议。 诜表自理曰： 臣生三月而孤，随母依外祖，舅为县悉将家。以咸宁二年母亡，家自祖以下十四坟在缑氏，而墓地数有水，规悉迁改，常多疾病，遂便留此。此方下湿，唯城中高，故遂葬於所居之宅，祭於所养之堂，不知其不可也。 诏问山涛，涛答言： 诜前丧母，得疾不得葬送，於壁后假葬，服终，为平舆长史。论者以为不正合礼，是以臣前疑之。诜文义可称，又甚贫俭，访其邑党，亦无有他。 诏问应清议与否。涛云： 自为不与常同，便令人非，恐负其孝慕之心，宜详极尽同异之论。 兖州大中正魏舒与涛书： 郤诜至孝，中閒去郎，正为母耳。居丧毁瘁，殆不自全。其父丧在缑氏，欲改葬，不能自致，故过时不葬。后於家堂北假葬，埏道通堂中，不时闭，服欲阕乃闭。葬后经年乃见用，作平舆监军长史。任意伤俗，以葬不时闭，常为作口语。其事灼然，无所为疑。 瓘书云： 凡以意相是非者，不可轻以相贬也。 
三年而后葬变除议（周晋宋）
周制，丧服小记曰： 三年而后葬者必再祭。（卢植曰： 谓逢变三年后乃葬者，虞祔后必行小祥大祥祭也。 郑玄云： 再祭，练祥也。 ）其祭之间不同时而除丧。 （王肃曰： 不同者，异月也，谓葬后一月练，后一月大祥也。除重服宜有渐，閒一月若异时矣，故言不同时者，但不同月耳。 郑玄同。）
晋杜元凯云： 自天子诸侯以下，若赴时速葬则赴虞，至於平坐，必须其哀杀也。若过时不葬，则以麻终丧而除，至葬复修服，既祔，明一月练而祭，又明一月大祥而祭。必再祭者，象本当再岁故也。若二十五月而葬，则便祥除不复练也。 
束皙问步熊曰： 三年丧不葬，五年后复葬，当练否？ 熊答曰： 礼云练祥之间必异月，与此同也。 
袁准正论曰： 先儒以为再祭，小祥大祥也。而丧者已祥则除，大祥不应复禫。且虞在既葬，不在日月，禫在丧终，不在早晚，故宜禫不宜祥。 
虞喜释疑曰： 若如郑意，既祔明月练而祭，又明月祥，此则葬至祥，合为三月，適足为一时，何得言不同时而除？练祥皆周之正数，再祭当为练祥，不得阙而用禫。又按：袁准云 有练无祥 ，失之矣。郑玄言练祥是也。余谓丧服既终，葬已逾月，然犹再祭者，存其大制耳。此二祭，盖同日而异时，时谓日也，非三月之时。礼亦有一日再祭，檀弓云 是日也，以吉祭易丧祭 。 
王薈问范甯曰： 人有父在遭母丧，十七月乃得葬，便当顿除，更复练祥邪？ 答曰： 三年而后葬者，必再祭，练祥之祭也。主丧不除，未葬不变也。十七月既祥，即除服，不禫可知也。 
宋庾蔚之问答曰：  有葬在小祥之月，此月复有虞祔之礼。便用晦祥，於理为速，此与久丧复异。取后月祥练，於情允否？ 答曰： 三年后葬，祥不在葬月耳。今未为绝久，祥理取后月也。 又问曰： 葬与练祥三事各月，犹未足申渐杀之情，况乃练祥三变而可共在一月邪！虞喜之言，不近人情。卢、郑、王皆以此不同时日，良有由也。言各有当，亦不嫌同辞。春夏秋冬既各为一时，一日有十二时，然十二月何为不得各为一时之言也！  
久丧不葬服议（周汉晋东晋梁）
周制，礼记丧服小记曰： 久而不葬者，唯主丧者不除。其馀以麻终月数者，除丧则已。 （郑玄曰： 其馀谓旁亲也。以麻终月数，不葬者丧不变也。 卢植云： 子孙皆不除，以丧主为正身。其馀旁亲者，以麻各终其月数除。 ）
汉石渠礼议： 萧太傅云： 以麻终月数者，以其未葬，除无文节，故不变其服为稍轻也。已除丧服未葬者，皆至葬反服。庶人为国君亦如之。 宣帝制曰： 会葬服丧衣是也。 或问萧太傅： 久而不葬，唯主丧者不除。今则或十年不葬，主丧者除否？ 答云： 所谓主丧者，独谓子耳。虽过期不葬，子义不可以除。  
郑志： 赵商问： 主丧者不除，且以今言之，人去邦族，假葬异国，礼不大备，要者有反旧土之意，三年阕矣，可得除否？明为改葬緦之例乎？为久不葬也？ 或答云： 葬者送亡之终，假葬法后代巧伪，反可以难礼乎！  （吴徐整问射慈曰： 久丧不除，小祥练可知耳。有故未得葬，遂至二十八月，服制已过，可得变否？岂服十年五年至葬乃止乎？ 答云： 主虽不得变，其馀旁亲亦不除，日月竟，自释之耳。 ）
晋陈氏问刘世明曰： 其馀以麻终月数者，注云谓旁亲，不指言众子当除也。然人皆分断之於意否耳？ 刘答云： 父谓众子为庶子，庶子不谓父为庶父也；父得卑其庶子而降之，庶子不得降其父也。然子之於亲，体同服等，非旁亲之谓也。丧服大功章：女子之嫁者，降伯叔父母及姑姊妹。注谓此旁亲。而经无降父之文，明众子及女虽不承嫡，犹非旁亲也。故记云 兄弟之丧内除，亲丧外除 。外除者，谓由外设饰以散其哀也。故灵柩未安则服不变，服不变则哀未衰，未衰之丧，不可卒除也。然则未葬而除，自谓旁亲得以麻终者耳。 又问： 久而不葬，葬后几月日便可除？世人有逾月者，有既虞便除者。夫改葬犹三月乃除，情为不轻於改葬也。若应三月乃除者，庐帐亦当三月乃毁，复有先后邪？ 答曰： 记云 三年而后葬者必再祭 。注云： 谓练祥也。葬月虞，明月练，又明月祥。 计此亦得三月，不为轻於改葬也。礼，虞而柱楣翦屏，练而毁庐，居垩室，祥而席，禫而床。今此虞及练祥虽为局促，犹追偿其事。若在异月，以其本异岁也。练祥之服，变除之宜，宜如其节也。 又问云： 三年而后葬，及父在为母过期乃葬，亦当复日中反虞安神位与否？ 答云： 凡久而不葬，则包诸过葬节者也。为母既周，亦为久而不葬矣。夫虞，所以安神也。葬者动棺举柩，新离常处，惧鬼神无所依归，所以将窆之间，奠於墓左，成壙而归，虞於殡宫，不忍一日末有归也。今久而不葬，棺椁动移，鬼神不安，无以为异。练祥皆追，此亦宜然。又记云 葬日虞 ，是明文也。毁除之节，在士虞礼。练而后迁庙，不复在殡。今此既葬，明月练，亦当以其月迁庙。 
东晋徐灵期问张凭云： 亲丧未葬，出適女应除否？ 答曰：
礼云 久丧不葬，主丧者不除 。又云 主人不除 。此无缘独施男子正嫡一人，故当总谓男女众子耳。又无明文别言已出之女犹应除也。今论者据已服周，故谓宜从除例，然缘情处意，犹有所疑。女随外出，降从周制，至於居丧之例，同於重者，诚以天性难可尽夺，本重不得顿轻，何必既降尽与周同。礼者人情而已，疑则从重。若当释縗绖以处殡宫，袭吉服以对棺柩，非孝子之所安也。 
梁刘昭难刘世明云： 丧无二孤，庙无二主，受吊之礼，唯丧主拜稽颡，馀人哭踊而已。诸言丧主，唯谓一人，不斥众子。 世明答云： 若尸柩无所葬者，则为后者与众子同除矣。 
父母死亡失尸柩服议（后汉晋）
后汉桓翱问氾阁云： 久丧不除者，为当众子尽然邪？故质焉尔。 答云： 昔尝送郑君到代陵。代陵有人其父死，不得其尸，其子行丧，随制降杀。阁与亡者相知而往吊之。还问郑君所驳异义之事，不孝莫大於无后，终身不除，此为绝先人之统，无乃重乎？郑君答云： 庶子自可摄祭。 阁覆云： 无庶子，当何以？ 又云： 族人可以其伦代之。 阁又覆言云： 无族人云何？ 则不复相答。推此而详，但使一嫡子不除耳。 
晋刘智释疑云： 问者曰： 久而不葬，丧主不除。若其父远征，军败死於战场，亡失骸骨，无所葬，其服如何？ 智云： 此礼文所不及也。以理推之，凡礼使为主者不除，不谓众子独可无哀。诚以既变，人情必杀，丧虽在殡，不为主者可以无服。然则为主者之服，可以哀独多也。以丧柩在，不可无凶事之主故也。今无所葬，是无尸柩也，凶服无施，则为后者宜与众子同除矣。讫葬而变者，丧之大事毕也，若无尸柩，则不宜有葬变。寒暑一周，正服之终也，是以除首绖而练冠也。亡失亲之骸骨，孝子之情所欲崇也，可令因周练乃服变縗绖。虽无故事，而制之所安也。 
妇丧久不葬服议（晋宋）
晋夏侯盛议曰： 妇丧既周而未葬，服当除否？答云：凡妇丧，夫为主，子不以杖即位，避父之尊也。主丧不变，礼有明文，然子亦不除。 魏孟叔难盛曰： 嫡子妇死，舅亦为丧主，家贫，经年不葬，舅及子孙并不得除邪？岂可为一嫡妇使三代累载不释服乎？ 盛答： 仲由伤贫之言，啜菽饮水尽其懽，还葬而无椁，岂有非之者哉！若知礼者，自当不淹久。 魏又难曰： 旧时夫为妻杖，居倚庐，服并如三年之制。今人通所不行，即自宜随时而除，何应以丧主为断。 盛答曰： 弃先王之教而令随俗，意所未可。今人不禫不杖，盖失礼耳。 
顾氏问王廙云： 从外弟妇亡未葬。今服讫，又无子，其夫便是丧主，当时除服否？ 答曰： 礼云 主丧者不除 ，其文不别丧之轻重。须俟葬讫。不知世人有妻丧用此礼否。 
杜挹问徐邈曰： 亡妇遂未得葬，挹服便周，既无别丧主，多云未应得除，今定云何？ 答曰： 无子为主，按礼夫不应除，即於下流，多不能备礼。今且宜变，至葬反服，亦无不可之理也。 
宋蔡廓问雷次宗云： 礼称唯主丧不除，恐此正施於嫡传重者耳。按汉萧太傅云 主丧独谓子也 。又按王肃云斩縗之丧未葬，直云主丧不除。而王举重为言，明正谓孝子不变，馀皆除也。今世人为妻亦不除主丧，将宜除邪？ 雷次宗曰： 不言三年而云主丧，是不必唯施子孙也。吉凶异道，不得相干。殡柩尚在，岂可弁冕临奠。夫主妻丧，以本重故也。谓不宜除。 
庾蔚之曰： 丧服小记云： 为兄弟既除丧，及葬反服其服。 此是至葬反服之明文，未解汉宣帝何故复为祥制。集礼论者不记至葬反服之礼，而载诸变除以明之，可谓弃本逐末。杂记云： 姑姊妹之夫死，而夫党无兄弟，使夫之族人主丧。妻之党虽亲不为主。夫若无族，则东西家。若又无，则里尹主之。 丧大记云： 丧有无后，无无主。 此皆谓丧事之主也。服问云： 君所主，夫人、妻、太子、嫡妇。 此谓君虽尊统一家，但为嫡者主丧耳。而小记又云 久丧不葬者不除 ，是居周功之丧也。若女子適人及男子为人后者，皆随其服而释除，缘其出有所屈故也。素服心丧，以至过葬。但今世轻於下流之丧，妻犹去其杖禫，不容复有未葬不除也。议者疑不得以下流之未葬，以废祖祢之烝尝。且未葬亦可十年五岁，尝试言之。夫子许贫者便葬而无椁，是明亡者急於送往，不容甚久可知。若事迟过於服限，亦不得停殡在宫，而响乐在庙，既吉凶不可以相干，亦在心所不忍也。 
禁迁葬议（周魏）
周礼地官媒氏： 禁迁葬者与嫁殇者。 （郑玄曰： 迁葬谓生时非夫妇，死既葬，迁之使相从也。殇，十九以下未嫁而死者。生不以礼相接，死而合之，是亦乱人伦者也。 郑众云： 嫁殇者谓嫁死人，今时娶会是也。 则俗谓之冥婚也。）
魏武帝爱子仓舒殁，司空掾邴原女早亡，时帝欲求合葬，原辞曰： 合葬，非礼也。原之所以自容於明公，公之所以待原者，以能守训典而不易也。若听明公之命，则是凡庸也，明公焉以为哉！ 帝乃止。
招魂葬议（东晋宋）
东晋元帝建武二年，袁瑰上禁招魂葬表云： 故尚书仆射曹馥殁於寇乱，嫡孙胤不得葬尸，招魂殡葬。伏惟圣人制礼，因情作教，故椁周於棺，棺周於身，然则非身无棺，非棺无椁也。胤无丧而葬，招幽魂气，於德为愆义，於礼为不物。监军王崇、太傅司马刘洽皆招魂葬。请台下禁断。 博士阮放、傅纯、张亮等议如瑰表。大兴元年，诏书下太常详处。贺循： 今启辞宜如瑰所上，自今以后禁绝，犯者依礼法。 
荀组非招魂葬议，据亦如前。或引屈原招魂，答曰： 屈原本非折衷。 或引汉之新野公主、魏之郭循皆招魂葬，答曰： 末代所行，岂礼也。 又引周易载鬼以为证，答曰： 此可以定有神，未足以通招魂也。 或引桥山有黄帝之冢，是葬神也，答曰： 时人思帝，葬其衣冠，非葬神也。 治中王裳同组意。裳引墓中灵座为证，以形神本相依，而设座不谓灵可藏也。今无形可依，则当唯存於庙耳。组子奕附组意云： 夫葬既下柩，将阖户还迎神反虞，则墓中之座无神可知。 
干宝驳招魂葬议云： 时有招魂葬，考之经传，则无闻焉。近太傅公既属寇乱，尸柩不反，时奕议招魂葬，东海国学官令鲁国周生以为宜尔，盛陈其议，皆多无证。宝以为人死神浮归天，形沉归地，故为宗庙以宾其神，衣衾以表其形，棺周於衣，椁周於棺。今失形於彼，穿冢於此，知亡者不可以假存，而无者独可以伪有哉！未若之遭祸之地，备迎神之礼，宗庙以安之，哀敬以尽之。周生议云： 魂堂几筵设於窆寝，岂唯敛尸，亦以宁神也。 答者曰： 古人有言，夫礼者，其事可陈也，其义难知也。是以君子重於仪礼。夫别嫌明疑，原情得旨者，不亦微乎！故其为制，有以顺鬼神之性，有以达生者之情。然则冢壙之间有馈席，本施骸骨，未有为魂神也。若乃钉魂於棺，闭神於椁，居浮精於沉魄之域，匿游气於壅塞之室，岂顺鬼神之性而合圣人之意乎！则葬魂之名，亦几於逆矣。 周生又云： 昔黄帝体仙登遐，其臣扶微等敛其衣冠，殡而葬焉，则其证也。 答曰： 孔子论黄帝曰： 生而人利其化百年，死而人畏其神百年，亡而人用其教百年。 此黄帝亦死，言仙，谬也。就使必仙，何议於葬？  
孔衍禁招魂葬议云： 时有殁在寇贼，失亡尸丧，皆招魂而葬。吾以为出於鄙陋之心，委巷之礼，非圣人之制，而为愚浅所安，遂行於时，王者所宜禁也。何则？圣人制殡葬之意，本以藏形而已，不以安魂为事，故既葬之日，迎神而返，不忍一日离也。况乃招其魂而葬之，反於人情而失其理，虚造斯事以乱圣典，宜可禁也。 李玮宜招魂葬论难孔衍，引 礼祖祭是送神也。既葬三日，又祭於墓中，有灵座几筵饮燕之物，非唯藏形也 。引 周武尚祭於毕，季子复命於墓，成公梦康叔相夺余飨。既葬迎神而返，博求神之道，孝子未忍离其亲耳。且宗庙是烝尝之常宇，非为先灵常止此庙也；犹圆丘是郊祀之常处，非为天神常居此丘也。诗曰 祖考来格 ，知自外至也。又曰 神保聿归 ，归其幽冥也。卜宅安厝，亦安神也。伯姬火死，而叔弓如宋葬恭姬，皆其证也。宋玉先贤，光武明主，伏恭、范逡并通义理，亦主招魂葬，岂皆委巷乎 ！孔衍答曰： 祭必立坛，不可谓神必墓中也。若神必墓中，则成周雒邑之庙，皆虚设也。又帝丘及诗 来格  聿归 ，皆所以明魂无不从耳。既葬三日祭墓，亦犹饭含不忍其虚耳。恭姬之焚，以明穷而弥正，不必灰烬也。就复灰烬，骨肉虽灰，灰则其实；何缘舍埋灰之实而反当葬魂乎！此皆末代失礼之举，非合圣人之旧也。 
北海公沙歆宜招魂论云： 神灵止则依形，出则依主，墓中之座，庙中之主，皆所缀意仿彿耳。若俱归形於地，归神於天，则上古之法是而招魂之事非也。若吉凶皆质，宫不重仞，墓不封树，则中古之制得而招魂之事失也。若五服有章，龙旂重旒，事存送终，班秩百品，即生以推亡，依情以处礼，则近代之数密，招魂之理通矣。招魂者何必葬乎，盖孝子竭心尽哀耳。 
陈舒武陵王招魂葬议云： 先太保生没虏场，求依太傅故事招魂葬。按礼无招魂葬之文，时人往往有招魂葬者，皆由孝子哀情迷惑。宜以礼裁，不应听遂。 
张凭新蔡王招魂葬议云： 新蔡王所继先王，昔永嘉之难，覆殁寇虏，灵柩未返，今求招魂灵安厝。谨按礼典，无招灵之文。若藏虚棺以奉终，则非原形之实，埋灵爽於九泉，则失事神之道，惧非古人之情，礼所未安也。 
博士江渊议： 凡葬之言藏，所以闭藏尸柩，非为魂也。今招魂而葬，无尸而殡，或无殡而窆，各任近情以长虚事，非礼所许。宜如司徒所上，以明永制。 （蜀谯周论： 或曰： 有人死而亡其尸者，为招魂葬，何如？ 曰： 夫葬所以藏尸柩也。若魂气则无不之焉，得与藏诸？  ）
宋庾蔚之论： 葬以藏形，庙以飨神。季子所云 魂气无不之 ，宁可得招而葬乎！ 
疑墓议（修墓附○周魏晋齐）
周制，檀弓曰： 孔子少孤，不知其墓，（孔子之父鄹叔梁纥与颜氏之女徵在野合，生孔子。后叔梁纥亡，徵在耻焉，不告。）殡於五父之衢。（母徵在亡，欲有所就而问也。孔子亦为隐焉，殡於家，则知之者无由怪己欲发问諯也。五父，衢名，盖鄹曼父之邻。）人之见者，皆以为葬也。（见柩行於路。）其慎也，盖殡也。（慎当为引，声之误也。殡引饰棺以輤，葬引饰棺以柳翣。孔子是时以殡引，不以葬引。时人见者谓不知礼也。引，以刃反。）问於鄹曼父之母，然后得合葬於防。（曼父之母与徵在为邻，相善也。）曰： 吾闻之古者墓而不坟。（墓谓兆域也。今时封茔也。古，殷时也。土之高者曰坟。）今丘也，东西南北之人也，不可以不识也。 於是封之，崇四尺。（东西南北，言居无常也。聚土曰封。封之，周礼也。周礼曰 以爵等为丘封之度 。崇，高也。高四尺，盖周之士制也。识音志，）孔子先反。（当修虞事。）门人后，雨甚至。（后，待封也。）孔子问焉曰： 尔来何迟？ 曰： 防墓崩。 （言所以迟者，修之而来也。）孔子不应。（以其非礼。）三，（三言之，以孔子不闻。）孔子泫然流涕曰： 吾闻之，古不修墓。  
魏王肃圣证论曰： 孔子少孤，不知其墓。肃解曰：圣人而不知其父死之与生，生不求养，死不奉祭，斯不然矣。 
晋贺循论以为： 防是旧墓也。夫子葬又新其坟，故谓之修，非墓崩后之言也。坟新雨甚故颓毁，颓毁故怅怛不应耳。所以言不修墓者，言由己修之，故倒毁也。 
又蔡谟论曰： 学者疑此久矣，王氏又以为不然。谟以为圣人虽鉴照，至於训世言行，皆不圣之事也。故咨四岳，访箕子，考蓍龟，每事问，皆其类也。不知墓者，谓兆域之间耳。防墓崩者，谓坟土耳。言古不修墓者，谓本不崩，无所修，非崩而不修也。今崩而后修，故讥焉。此自讥崩，非讥修也。夫子言此者，称古以责躬也。 
又范宣礼二墓论曰： 史记及孔安国说，皆为实录。未生之前，不可以逆责夫子也。既长谒墓，固以识其外矣。但母不告其内，义无强请。然祔葬宜详，是以问焉。记但言不知其墓，非都不知也。所以不应者，欲言非礼，则弟子有忘敬之情；欲言是礼，则墓不须防而固。然言及宅兆，是以流涕耳。防亦防虞，此岂地名。犹传言 文公之入也无卫 ，非无康叔之国也。 
齐张融评： 孔子既得合葬於防，言 既得 ，明未葬时未知墓处也。虽仲由之言，亦孔子不知其墓。若徵在见娉，则当言墓以告，孔子何得不知其墓。 
