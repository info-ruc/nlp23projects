<strong>礼九十开元礼纂类二十五嘉礼九</strong>
朝集使於尚书省礼见（并辞）
其日，奉礼郎先布版位於尚书省都堂之前，京官九品以上位在东，每等异位，朝集使位在西，亦如之，皆以北为上。京官及朝集使俱常服。谒者绛公服，先引京官入就位，又谒者引诸方朝集使等入就位。奉礼立於朝集使之北，差退，赞者陪其后。京官及朝集使序立讫，奉礼曰： 再拜。 赞者承传，朝集使等俱再拜，京官等逡巡揖避；再拜讫，京官等俱答拜，朝集使等逡巡揖避。再拜讫，谒者赞称 礼毕 。群官等各以次退，朝集使亦退。其礼辞亦如之。
任官初上（诸州上佐附）
应册命之官受册讫，朝服乘辂，备仪，鸣铙吹，诣太庙南门，至下车所，铙吹止。受册者降辂，谒者引入，立於庙庭，北面西上。立定，再拜讫，又再拜辞，谒者引出，乘辂鸣铙而还。（若先受制书者，发第，备仪仗诣太庙如上仪。）
遂诣本司。将至，卑官先到，俱公服俟於别席所。初上者至，降辂，赞礼者引入，停於后堂，改著公服。仪仗陈厅事之前。赞礼者引卑官俱立於内门之外西厢，每等异位，重行东面，以北为上。初卑官就门外位，赞礼者引初上者立於厅事东阶东南，西面。赞礼者引卑官以次入，立於西阶西南，重行东面，以北为上。立定，卑官俱再拜，初上者答拜。赞礼者引卑官出。赞礼者引初上者就后堂。
卑官俱更衣，赞礼者引应坐者入立於厅事东西阶下，其应致敬者立於门外之西，东面，俱北上。赞礼者引初上者出，升堂就榻后，应坐者俱升诣座后。立定，初上者升座，应坐者各依其班而坐。其应致敬者入立於东西阶下，俱以北为上。诸流外官入立於庭，重行，北面西上，再拜讫，就东阶下品官之后。本司以印及职掌置於案，本司引入，升，诣座前，本司取印及职掌以次进置於座上之案讫，本司引案降出。诸司以次谘判三条事讫，俱兴，立於座后。赞礼者引初上者还后堂。以外降出设会如常仪。
官卑不合拜庙者，但诣上所。不判事者，礼见而已。若六品以下，初上皆常服。若先任者尊及官位等者，先任者俟於东阶下，西面，新任者入立於西阶下，东面再拜。先任者答再拜。讫，新任者还於厅事，立於东阶下，与卑官相见如上仪。（诸州长史县丞以下初上准此。）
京兆府河南牧初上（诸州刺史都督附）
其日，州牧备仪仗，至州，停於后堂。兵曹设仪仗於厅事门庭如常仪。本司设牧位於厅事楹閒近北，南向。设州官长史、司马位於堂下东方，西向，设录事参军以下位於司马之南，重行西向，皆以北为上。设诸县官位庭中近西，诸乡长位於县官之东，每等异位，重行北面，相对为首。（州助教，县博士、助教，依乡长班。）长史以下集於州南门之外，州官在东，县官在西，乡长史在州官东南。各有次，俱公服，乡长常服。司功整次纸名，入谘。赞礼者引牧出立於厅事东阶东南，西向，左右侍从如常，赞礼者立於牧南少退，俱西向。赞礼者引州官入就位，次引县令以下入门而左，又引乡长入门而右，俱入就位。立定，赞礼者引牧升自东阶，即位，南向立。又引县令及乡长五品以下自西阶升堂，进当牧前，重行北向，位如在庭之仪。立定，上下俱再拜。牧答拜，上下在位者皆逡巡避位。赞礼者引县令以下及乡长俱出。赞礼者引牧降入，赞礼者引长史以下次出，俱更衣。
本司量设牧座於堂上讫，赞礼者引县令及乡长俱就西阶下，又引长史以下入立於东阶下，俱北向。赞礼者引牧出，升堂就榻后。长史以下并县令职事五品以上应升者，合班俱升诣座后。立定，牧升座，诸应坐者俱坐。州县佐史以下入庭中，重行，北面西上，州县学生位於其后，俱再拜讫，就东阶下品官之后立。录事以印及职掌置於案，录事一人引入，升诣座前，录事取印及职掌以次进置於牧案讫，录事引案降出。诸司以次谘判三条事讫，坐者俱兴。赞礼者赞牧兴，引还后堂。长史以下降出。设会如常仪。（诸州刺史初上，准此。其乡长文武官七品以上及德行有闻者，皆升堂。）
万年长安令初上（河南洛阳县令礼同。诸县令附。）
其日，令停於后堂。设令位於厅事楹閒近北，南向。设乡长位於南方，重行北面，以西为上。其勋官依出身班，博士、助教依乡长班。又设丞位於东方，西向，设主簿及尉位於丞南，少退，西向北上。乡长以下俱集於县南门外之西，各有次。司功整次纸名入谘。赞礼者引令出立於厅事东阶东南，西向，侍从如常仪。赞礼者立於令之南，少退，俱西向。赞礼者引丞以下入就位，又引乡长入就位。立定，赞礼者引令升自东阶即位，南向立。赞礼者引乡长文武官五品以上升自西阶，进当令前，重行北面，以西为上。立定，上下在位者俱再拜，令答拜，上下在位者皆逡巡避位。赞礼者引乡长降自西阶以出，乡长在庭者继出，赞礼者引令降自东阶以入，又引丞以下以次出。
本司量设床座於堂上讫，赞礼者引乡长入立於厅事西阶下，丞以下立於门外道西，东面，俱北上。赞礼者引令出，升堂就榻后。又赞礼者引丞入及乡长文武官五品以上俱升，诣座后立。又赞礼者引主簿及尉入，立於东阶下。立定，令升座，诸应坐者俱坐。录事及佐史以下入立於庭中，北面西上，学生位於其后，俱再拜讫，就东阶下县尉后立。录事以印及职掌置於案，录事一人引入，升诣座前，录事取印及职掌，以次进置於令案讫，录事引案降出。诸司以次谘判三条事讫，丞及乡长俱兴，赞礼者赞令兴，引还后堂，乡长降出。设会如常仪。（诸县令初上，准此。其乡长文武官七品以上及德行有闻者皆升堂。）
乡饮酒（正齿位附）
乡饮酒之礼，刺史为主人，（此为贡人之中，有明经进士身兼德行孝悌，灼然明著，旌表门闾及有秀才者，皆刺史为主人。若无，上佐摄行事。）先召乡之致仕有德者谋之。贤者为宾，其次为介，又其次为众宾，与之行礼而宾举之。（介以下无其人则阙。正齿位，每年季冬，县令为主人，乡之老人六十以上有德行者一人为宾，次一人为介，又其次为三宾，又其次为众宾。）
主人戒宾，立於宾大门外之西，东面；宾立东阶下，西面。将命者立於宾之左，北面受命出，立於门外之东，西面，曰： 敢请事。 主人曰： 某日行乡饮酒之礼，请某子临之。 将命者入告。宾出立於门东，西面拜辱，主人答拜。主人曰： 吾子学优行高，应兹观国。某日展礼，请吾子临之。 宾曰： 某固陋，恐辱命，敢辞。 主人曰： 谋於父师少师，莫若吾子贤，敢固以请。 宾曰： 夫子申命之，某敢不敬须。 主人再拜，宾答拜；主人退，宾拜送。主人戒介亦如之。（戒辞曰： 某日行乡饮酒之礼，请吾子临之。 正齿位无戒宾。）
其日质明，设宾席於楹閒近北，南向；设主人席於阼阶上，西向；设介席於西阶上，东向；设众宾（正齿位云 三宾 ，下仿此。）席三於宾席之西，各南向，皆不属焉。又设堂下众宾席於西阶西南，东面北上。（正齿位设众宾席於楹閒近南，北向东上。）设两壶於宾席之东，少北，玄酒在西，加勺幂，置篚於壶南，东肆，实以爵觯。设赞者位於东阶东，西面北上。
宾、介及众宾至，立於厅事大门外之右，东向北上。执事者俱复位。主人迎宾於门外之左，西面拜宾，宾答拜。又西南面拜介，介答拜。又西南面揖众宾，众宾报揖。主人又揖宾，宾报揖。主人先入门而右，西面；宾入门而左，东面；介及众宾序入立於宾西南，东面北上；众宾非三宾者，皆北面东上。（凡宾主拜揖周旋，皆有赞相。正齿位，众宾立於三宾之后。）主人将进揖，当阶（据礼作 陈 。）揖，宾皆报揖。至阶，主人曰： 请吾子升。 宾曰： 某敢辞。 主人曰： 固请吾子升。 宾曰： 某敢固辞。 主人曰： 终请吾子升。 宾曰： 某敢终辞。 主人升自阼阶，宾升自西阶，当楣北面立。
执樽者彻幂，主人適篚，跪取爵，兴，適樽实之，进宾席前，西北面献宾。宾西阶上北面拜，主人少退，宾进於席前受爵，退复西阶上，北面立。主人退於阼阶上，北面拜送爵，宾少退。赞者荐脯醢（正齿位菹醢，下仿此。）於宾席前。（正齿位，宾以下年六十者三豆，七十四豆，八十五豆，九十及主人皆六豆。）宾自西方升席，南面立。赞者设折俎。（正齿位无折俎。）宾跪，左执爵，右取脯擩於醢，祭於笾豆之间，遂祭酒，啐酒，（啐，尝也。）兴，降席东，適西阶上，北面跪卒爵，执爵兴，適樽实之，进主人席前，东南面酢主人。主人於阶上北面拜，宾少退，主人进受，退复阼阶上北面立。宾退复西阶上，北面拜送爵。赞者荐脯醢於主人席前。主人由席东自北方升席。赞者设折俎。（正齿位无折俎。）主人跪，左执爵，右祭脯醢，遂祭酒，啐酒，兴，自南方降席，复阼阶上，北面跪卒爵，执爵兴，跪奠爵於东序端；兴，適篚，跪取觯实之以酬，复阼阶上，北面跪奠觯，遂拜，执觯兴，宾西阶上答拜，主人跪祭，遂饮卒觯，执觯兴，適樽实之，进宾席前，西北面。宾拜，主人少退。宾既拜，主人跪奠觯於荐西，兴，复阼阶上位。宾遂进席前，北面跪取觯，兴，复西阶上位，主人北面拜送。宾进席前，北面跪奠觯於荐东，兴，复西阶上位。（酬酒不举者，君子不尽人之欢以全交也。）主人北面揖，遂降立於阼阶下，西面；宾降立於西阶西，当西序，东面。（主人将与介为礼，故宾不居堂上位。）
主人进延介，主人揖介，介报揖。至阶，一让升，主人升阼阶，介升西阶，皆当楣北面立。主人诣东序端，跪取爵，兴，適樽实之，进於介席前，西南面献介。介西阶上北面拜，主人少退，介进，北面受爵，退复位。主人於介右，北面拜送爵，介少退，主人立於西阶之东。赞者荐脯醢於介席前。介进，自北方升席。赞者设折俎。（正齿位无折俎。）介跪，左执爵，右祭脯醢，遂祭酒，执爵兴，自南方降席，复西阶上，北面跪卒爵，执爵兴，介授主人爵。主人適樽实之，以酢於西阶上，立於介右，北面跪奠爵，遂拜，执爵兴。介答拜。主人跪祭，遂饮卒爵，执爵兴，进，跪奠爵於西楹南，还阼阶上，揖，降。介降立於宾南。
主人於阼阶前，西南面揖众宾，遂升，適西楹南，跪取爵，適樽实之，进於西阶上，南面献众宾之长。众宾长升西阶上，北面拜受爵。主人於众宾长之右，北面拜送。赞者荐脯醢於其席前。众宾之长升席，跪，左执爵，右祭脯醢，祭酒，执爵兴，退於西阶上，立饮讫，授主人爵，降复位。主人又適樽实之，进於西阶上，南面献众宾之次者，如献众宾长之礼，又次一人升饮亦如之。主人適樽实酒，进於西阶上，南面献堂下众宾。每一人升受爵，跪祭立饮，赞者遍荐脯醢於其位。讫，主人受爵奠於篚。
主人与宾一揖一让升，宾、介、众宾序升即席。设工人席於堂廉西阶之东，北面东上。（侧边曰廉。）工四人入，先二瑟，后二歌，工持瑟升自西阶，就位坐。工歌鹿鸣。卒歌，笙入，立於堂下，北面奏南陔讫，乃閒，歌南有嘉鱼，笙崇丘。（閒，代也。谓一歌则一吹也。）乃合乐周南关雎、召南鹊巢。（合谓歌与众声俱作也。乐无工人则阙，毋得作淫声不雅之曲。）
讫，司正升自西阶，（司正谓主人之赞。礼乐之正既成，将留宾，虑有懈惰，立司正以监之。）跪取觯於篚，兴，適樽实之，降自西阶诣阶閒，右还，北面跪奠觯，拱手少立，跪取觯，遂饮卒觯，奠觯再拜，退复西阶西。
宾降席，取觯於篚，適樽实之，诣阼阶上，北面酬主人。主人降席，进立於宾东。（初起旅酬也。凡旅酬者，少长以齿。）宾跪奠觯，遂拜，执觯兴，主人答拜，宾立饮卒觯；適樽实之，进阼阶上，东南面授主人，主人再拜，宾少退；主人受觯，宾於主人之西，北面拜送，（旅酬同阶，礼杀。）宾揖，复席。主人进西阶上，北面酬介，介降席自南方，进立於主人西，北面。主人跪奠觯，遂拜，执觯兴，介答拜，主人立饮卒觯，適樽实之，进西阶上，西南面立。介拜，主人少退；介受觯，主人於介东，北面拜，主人揖，复席。司正升自西阶，近西，北面立，相旅曰： 某子受酬。 受酬者降席自西方，进，北面立於介右。（旅，序也。於是介酬众宾，众宾又以次序相酬也。某者，众宾姓也。同姓则以伯仲别之。又同，则一以某字别之。受酬者由介东，尊介，使不失故位。）司正退立於序端，东面。（避受酬者，又便其赞相上下。）介跪奠觯，遂拜，执觯兴，某子答拜，介立饮卒觯，適樽实之，进西阶上，西南面授某子，某子受觯，介立於某子之左，北面揖，复席。司正曰： 某子受酬。 受酬者降席自西方，立於某子之左，北面。某子跪奠觯，遂拜，执觯兴，受酬者答拜，某子立饮卒觯，適樽实之，进西阶上，西南面授之。受酬者受觯，某子立於受酬者之右，揖，复席。次一人及堂下众宾受酬亦如之。卒受酬者以觯跪奠於篚，兴，复阶下位。
司正適阼阶上，东面受命於主人。主人曰： 请坐於宾。 司正回北面，告於宾曰： 请宾坐。 宾曰： 唯命。 （宾主之词，皆司正传。）宾坐，各就席坐。（若宾主俱公服者，则皆降，脱屦於阶下，主人先左，宾先右。礼毕，降纳如常。正齿位，司正適篚跪取觯，兴，进立於楹閒，北面，乃扬觯而言曰： 朝廷率由旧章，敦行礼教。凡我长幼，各相劝勖，忠於国，孝於亲，内睦於闺门，外比於乡党，无或愆堕，以忝所生。 宾主以下皆再拜。司正跪奠觯，再拜，跪取觯，饮，卒觯，兴。宾主以下皆坐。司正適篚，跪奠觯，兴，降，复其位。）司正降复位。乃羞，（羞，进也。所进者肉胾醢。正齿位无进羞。）无算爵。（算，数也。宾主燕饮，爵行无数，醉而止。三宾以上，赞者二人行爵，以下取足而已。正齿位又无算乐，燕乐亦无数，或閒或合，尽欢而止也。）主人之赞者与焉。燕讫，宾主俱兴，宾以下降自西阶，主人降自东阶。宾以下出立於门外之西，东面北上；主人送於门外之东，西面再拜，宾、介逡巡而退。
宣赦书
其日质明，本司承诏宣告内外，随职供办。守宫设文武群官次於朝堂如常仪。群官依时刻皆集朝堂，俱就次各服其服。奉礼设文武群官次版位於顺天门外，东西当朝堂之南，文东武西，重行北面，相对为首。设中书令位於群官西北，东向。刑部侍郎帅其属先陈金鸡於西朝堂之东，南向。置鼓杖於金鸡之南。遂击鼓，每一鼓投一杖。刑部侍郎录京师见囚，集於群官之南，北面西上。囚集讫，鼓止。通事舍人引群官各就位。中书令受诏讫，遂以诏书置於案，令史二人对举案。通事舍人引中书令，持幡节者前导，持案者次之，诣门外位立。持节者立於中书令之南，少西，令史举案者立於中书令西北，俱东面。立定，持节者脱节衣，持案者进诣中书令前，中书令取诏书，持案者以案退复位。中书令称 有诏 ，群官皆再拜。宣诏讫，群官又再拜，舞蹈，又再拜。刑部释囚。刑部尚书前，受诏书，退复位。持节者加节衣。通事舍人引中书令，幡节前导而入。通事舍人引群官还次。
群臣诣阙上表
前一日，守宫设文武群官次於朝堂如常仪。
其日，量时刻文武群官集，俱就位各服朝服。奉礼设群官位於东朝堂之前，近南，文东武西，重行北面，相对为首。设中书令位於群官之北，南向。设奉礼位於群官东北，赞者二人在南，少退，俱西向。奉礼帅赞者先就位。谒者引群官各就位。礼部令史二人，绛公服，对举表案立於奉礼之北，西面。立定，典谒引中书令出就南面位。礼部郎中引表案诣中书令前，郎中取表以授，中书令受表，郎中、举案退复位。奉礼曰： 再拜。 赞者承传，群官在位者皆再拜。通事舍人引中书令以表入奏，出复位，南面称 有诏 ，群官再拜。宣诏讫，又再拜。谒者引为首一人进，北面受表，退复位。舍人引中书令入，谒者引群官还次。
群臣奉参起居
前一日，守宫设文武群官次於朝堂如常仪。
其日，依时刻文武群官九品以上俱集朝堂次。奉礼设文武群官位於东朝堂之前，文左武右，重行北面，相对为首。又设奉礼位於文武官东北，赞者二人在南，少退，俱西向。又设通事舍人位於文官为首者之北，少东，西向并如常。奉礼帅赞者先就位。舍人各引文武群官俱就位。立定，舍人引为首者少进，通起居讫，退复位。奉礼唱： 再拜。 赞者承传，群官在位者皆再拜。舍人入奏讫，舍人承旨出，复位，西面称： 敕旨。 群官在位者皆再拜。宣敕讫，又再拜。舍人及群官俱退。
皇帝遣使诣蕃宣劳
前一日，执事者设使者次於大门外道东，南向。
其日，使者至，执事者引就次，使者以下俱公服。蕃主朝服立於东阶东南，西面。使者出次，执事者引使者立於大门外之西，东面。使副立於使者西南，持节者立於使者之北，少退，令史二人对举诏书案立於使副西南，俱东向。执事者引蕃主迎使者於门外之南，北面再拜。使者不答拜。执事者引使者入，持节者前导，持案者次之，入门而左。使者诣阶閒，南面立。持节者立於使者之东，少南，西面。使副立於使者西南，持案者立使副西南，俱东面。执事者引蕃主入立於使者之南，北面。持节者脱节衣。持案者进使副前，使副取诏书，持案者退复位；使副进授使者，退复位。使者称： 有诏。 蕃主再拜。使者宣诏讫，蕃主又再拜。执事者引蕃主进使者前，北面受诏书，退立於东阶东南，西面。持节者加节衣，执事者引使者，持节者前导，持案者次之，出，复门外位。执事者引蕃主拜送於大门外。使者还於次，执事者引蕃主入。
皇帝遣使诣诸州宣抚
前一日，本司设使者次於州大门外道右，南向。又设应集之官次於大门外，文官在道东，武官於使者次西南，俱南向，相对为首。
其日，使者将至，刺史出城，迎於一里外。相去九十步许，刺史於路左下马，使者下马，皆少进，使者命刺史乘马，使者与刺史俱乘马而行。（使者至镇及县，其镇将与县令迎，与刺史同。若使者五品以上，镇将、县令六品以下，则使者不下马，命镇将、县令乘马而已。若临边者，不出迎。）应集者至州门外，各就次服朝服，非朝服者公服。（应受制者及应版授官路远不及期者，则使至别定集日。）本司设使者位於厅事阶閒，南向。设刺史位於使者位之南，北向。设应集之官位於刺史后，每等异位。若有诸老，则位於诸官之后，俱重行北面，以西为上。又设刺史以下位於大门外之东，每等异位，重行西面，以北为上。
使者至，掌次者引就次。（若别日宣劳，则使者停於馆，应集者至日乃集。）刺史入。使者以下皆公服，制书及版各置於案。赞礼者引应集之官就门外位。诸老应受版者齿位。（八十以上者杖於位。）刺史朝服以出，行参军引立於东阶东南，西面。使者出次，赞礼者引使者，持幡节者前导，立於门西，东面。持幡节者立於使者之北，少退，使副立使者西南，史二人对举制书及版案立於使副西南，俱东面北上。（若版多，则量加於案。）立定，行参军引刺史迎於大门外之南，北面再拜。引刺史先入立於内门外之东，西面，州官立於其后。
赞礼者引使者，持幡节者前导，入门而左，使副以下从之。使者诣阶閒就位，南面立。持幡节者立於使者之东，少南，西面，幡在南。使副立於使者西南，持案者立於使副之南，少退，俱东面。行参军引刺史，赞礼者引应集之官，以次入就位。立定，持节者脱节衣。持案者进使副前，使副取制书，持案者退复位；使副以制书进授使者，退复位。使者称： 有制。 刺史等再拜。宣制讫，刺史等又再拜。行参军引刺史进诣使者前，北面受制书讫，退立於东阶东南，西面。赞礼者以次引应受制者别受制如上仪。（凡同制书者皆同拜。）讫，引立於刺史东南，西面北上。若有版授，史以案诣使副前，使副取版进授使者，皆如初。赞者引为首者一人少前，使者称： 有制。 为首者再拜。宣制讫，为首者又再拜。赞礼者引为首者进诣使者前，北面受版。若有束帛赈恤，依式宣付。（凡老者拜，八十以上一坐再拜，九十以上子弟拜受。）讫，引立刺史之后。又引次受者亦如之。讫，持节者加节衣。赞礼者引使者出，使者幡节导之以出，使副以下从之，俱复门外位。诸老以版授子弟。行参军引刺史，赞礼者引州府之官及诸老出，复门外位。立定，刺史拜送，赞礼者引使者还於次，行参军引刺史入，赞礼者引州官及诸老还次。
若在诸县宣劳、版授，如在州之仪。使者若於随便宣制受赐物者，县令先集乡望立於馆门外之南，重行，北面西上。使者至，立於门西，东面。乡望俱再拜。使者入，诣厅事前，南面立。乡望随入。宣劳授受及拜送皆如上仪。凡使至，先问百年者，有则宣制致饩，（酒米牲物。）皆子弟代受之。
皇帝遣使诣诸州宣制劳会
前一日，本司设使者次於大门外道右，南向。又设应集之官次於大门外，文官道东，武官於使次西南，俱南向，相对为首。
其日质明，应集之官到州门外，各就次服朝服，非朝服者以公服。本司设使者位於厅事阶閒，南向。设刺史位於使之南，北向。设应集之官位於刺史之后，每等异位，重行北面，以西为上。又设刺史以下位於大门外之东，每等异位，俱重行西面，以北为上。
使者至，掌次者引就次，以制书置於案，使者以下皆公服。赞礼者引应集之官俱就门外位。刺史朝服以出，行参军引立於东阶东南，西面。使者出次，赞礼者引使者立於门西，东面，史二人对举制书案立於使者西南，俱东面。立定，行参军引刺史迎於大门外之南，北面再拜。行参军引刺史先入立於内门外之东，西面，州官立於其后。
赞礼者引使者入门而左，持案者从之。使者诣阶閒就位，南向立，持案者立於使者西南，东面。行参军引刺史，赞礼者引应集之官以次入就位。立定，持案者进使者前，使者取制书，持案者退复位。使者称： 有制。 刺史等再拜。宣制讫，又再拜。行参军引刺史进诣使者前，北面受制书，退立於东阶东南，西面。赞礼者次引应受制者别受制，如上仪。（凡同制书者皆同拜。）讫，引立於刺史东南，西面北上。赞礼者引使者出，持案者从之，俱复门外位。行参军引刺史，赞礼者引州官以次出，俱就门外位。刺史拜送。赞礼者引使者还於次，行参军引刺史入，赞礼者引州官各还次。
将会，本司改设刺史以下位於厅事之庭如常礼。又铺使者席於厅上楹閒，东向；刺史席於使者之东，西向；州官之席於刺史之后，各依资品俱南上。席於庭者，文官在东，武官在西，皆北上。设讫，刺史以下各服公服若常服。赞礼者引使者，行参军引刺史，又赞礼者引应会之官，俱就门外位。立定，赞唱者先入就位。赞礼者引使者先入，行参军引刺史，赞礼者引应会之官，以次入就位。立定，赞唱者曰： 再拜。 在位者皆再拜。赞礼者引使者，行参军引刺史，又赞礼者引应升阶者，诣东西阶以次升，各立於席后。其位於阶下者，又引就席后。上下立定，俱就席，俯伏，坐，遂行酒。酒至，上下皆俯伏，兴，立於席后，俱再拜，搢笏，立受酒，升席，俯伏，坐饮。酒行三周，进食。食至，上下皆俯伏，兴，立於席后。设食讫，俱升席，俯伏，坐食。讫，仍行酒。会毕，俱兴，各以次引降复位。立定，赞唱者曰： 再拜。 在位者皆再拜，以次引出。（若无台使，会位赞拜亦准此。）
皇帝遣使诣诸州宣赦书（镇与州同。）
其日，本司设使者次於州之大门外道右，南向。使者至，掌次者引就次，以赦书置於案。应集之官至州门外服朝服，非朝服者公服。本司设使者位於厅事阶閒，南向。设刺史位於使者位之南，北面。设应集之官位於刺史之后，文官在东，武官在西，每等异位，重行北面，相对为首。又设门外位：文官於门东，西向，武官於门西，东向，俱每等异位，重行，以北为上。本司录州见囚，集於州门之外，北面西上。赞礼者引应集之官俱就门外位。刺史朝服以出，行参军引立於东南，西向。使者出次，赞礼者引立於门西武官之前，少北，东向。史二人对举案，立於使者西南，俱东面。立定，行参军引刺史迎於大门外之南，北面再拜。行参军引刺史先入，立於内门外之东，西面，州官立於其后。
赞礼者引使者入门而左，持案者从之，使者诣阶閒就位，南面立；持案者立於使者西南，东面。行参军引刺史，赞礼者引应集之官以次入就位。立定，持案者以案进使者前，使者取赦书，持案者退复位。使者称： 有制。 刺史以下皆再拜。宣赦书讫，又再拜，舞蹈，又再拜。本司释囚。行参军引刺史进使者前，北面受赦书，退复位。赞礼者引使者出，持案者从之，俱复门外位。行参军引刺史，赞礼者引州官以次出，复门外位。刺史拜送。赞礼者引使者还於次，行参军引刺史入，赞礼者引州官各还次。
诸州上表
前一日，本司设应集之官次於州大门外，文官道东，武官道西，俱南向，相对为首。
其日夙兴，本司设使者位於厅事阶閒，南向。设刺史位於使者位之南，北向。设应集之官位於刺史之后，文官在东，武官在西，每等异位，重行北面，相对为首。设赞唱者位於东阶东南，西向北上。设应集之官门外位，文官於门东，西向，武官於门西，东向，俱每等异位，重行，以北为上。
质明，应集之官至州门外，各就次服朝服，非朝服者公服。赞礼者引应集之官俱就门外位。赞唱者先入就位，佐史对举表案，立於赞唱者之西，北向。（表每一等为一案。）刺史朝服以出，行参军引就位。赞礼者引应集之官以次入就位。立定，赞礼者引使者入门而右，诣阶閒就位，南向立。赞礼者引表案诣使者前，使者取表，赞礼者引案退复位。馀表案位於使者西北，南向东上。赞唱者曰： 再拜。 刺史以下皆再拜。赞礼者引使者出，举表案者从之。行参军引刺史入，赞礼者引州官以次出。
上表者若止一人，则不须诸官陪位。上表者立於厅事东阶东南，西面；持案者立於上表者东南，俱西面。使者入立於阶閒，南向。持案者以案进上表者前，上表者取表，持案者退复位。上表者诣使者前授表，退，北面再拜。使者出，上表者入。
