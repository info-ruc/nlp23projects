<strong>礼九十一开元礼纂类二十六宾礼</strong>
蕃主来朝以束帛迎劳
前一日，守宫设次於候馆门之外道右，南向。其日，使者至，掌次者引就次。蕃主服其国服，所司引立於东阶下，西面。（凡蕃主进止皆所司先引，制使皆谒者前导。）使者朝服出次，立於门西，东面，从者执束帛立於使者之南。蕃主有司出门东，西面曰： 敢请事。 使者曰： 奉制劳某主。 （称其国名。）有司入告。蕃主迎於馆门外之东，西面再拜。使者与蕃主俱入。使者先升立於西阶上，执束帛者从升，立於使者之北，俱东面。蕃主升立於东阶上，西面。使者执币称： 有制。 蕃主将下拜，使者曰： 有后制，无下拜。 蕃主旋，北面再拜稽首。使者宣制讫，蕃主进受币，（采五疋为一束。其蕃主答劳使，各以土物，其多少相准，不得过劳币。劳於远郊，其礼同。蕃主还，遗赠於远郊亦如之。劳蕃使即无束帛也。）退复位，以币授左右，又再拜稽首。使者降出，立於馆门外之西，东面。蕃主送於馆门之外，西面，止使者。蕃主揖使者俱入，揖让升，蕃主先升东阶上，西面；使者升西阶上，东面。蕃主以土物傧使者，使者再拜受，蕃主再拜送物。使者降出，蕃主从出门外皆如初。蕃主再拜送，使者还，蕃主入。鸿胪迎引诣朝堂，依方北面立。所司奏闻，舍人承敕出称： 有敕。 蕃主再拜，宣劳讫，又再拜，所司引就馆如常仪。
遣使戒蕃主见日
前一日，守宫设次於馆门之外道右，南向。其日，使者至，掌次者引就次。蕃主服其国服降立於东阶下，西面，蕃国诸官立於蕃主之后，西面北上。使者服朝服出次，立於门西，东面。蕃主有司出门东，西面曰： 敢请事。 使者曰： 奉制戒某主见日。 有司入告。蕃主迎於馆门外之东，西面再拜。使者与蕃主俱入。使者升自西阶，东面；蕃主升自东阶，西面。使者称： 有制。 蕃主再拜。宣制曰： 某日某主见。 蕃主又再拜，稽首。使者降出，蕃主送於馆门之外，西面再拜。使者还，蕃主入。
蕃主奉见（奉辞礼同）
前一日，尚舍奉御整设御幄於太极殿北壁，南向。守宫设次，太乐令展宫悬，设举麾位於上下，鼓吹令设十二案，乘黄令陈车辂，尚辇奉御陈舆辇，尚舍奉御铺蕃主床座於御座西南东向，并如常仪。
其日，典仪设蕃主版位於悬南道西，北面。又设蕃国诸官之位於蕃主位后，各依其班重行北面，以西为上。设典仪位於悬之东北，赞者二人在南，差退，俱西面。诸卫各勒所部，列黄麾仗屯门及陈於殿庭。太乐令帅工人入就位，协律郎入就举麾位。所司迎引蕃主至承天门外，通事舍人引就次。本司入奏，鈒戟近仗入陈如常。典仪帅赞者先入就位。侍中版奏： 请中严。 诸侍卫之官各服其器服，符宝郎奉宝，俱诣閤奉迎。蕃主服其国服出次，通事舍人引立於閤外西厢，东面；（若更有诸蕃，以国大小为序。）蕃国诸官各服其服，立於蕃主之后，俱东面北上。
侍中版奏： 外办。 皇帝服通天冠，绛纱袍，乘舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎举麾，鼓柷，奏太和之乐以姑洗之均。皇帝出自西房，即御座南向坐，符宝郎奉宝置於御座，侍卫如常，偃麾，戛敔，乐止。通事舍人引蕃主入门，舒和之乐作，至位乐止。典仪曰： 再拜。 赞者承传，蕃主再拜稽首。侍中承制降诣蕃主西北，东面称： 有制。 蕃主再拜稽首，宣制讫，蕃主又再拜稽首。侍中回奏，又承制降劳，敕命升坐，蕃主再拜稽首。舍人引蕃主，乐作，蕃主至阶，乐止。舍人接引升，至座后，蕃主就座，俯伏，坐。侍中承制劳问，蕃主俯伏，避席将下拜，侍中承制曰： 无下拜。 蕃主复位，拜对如常。侍中回奏，又承制劳还馆。舍人引蕃主降自西阶，典谒者承引，乐作，复悬南位，乐止。蕃主再拜稽首讫，舍人引蕃主，乐作，蕃主出门，乐止。
初蕃主升坐，舍人引蕃国诸官以次入就位。立定，典仪曰： 再拜。 赞者承传，蕃国诸官俱再拜稽首。舍人承敕，降自西阶，诣蕃国诸官西北，东面称： 敕旨。 蕃国诸官俱再拜稽首，宣敕讫，蕃国诸官俱再拜稽首，对讫，又再拜稽首。舍人回奏，又承敕降劳还馆，蕃国诸官俱再拜稽首。於蕃主出，舍人引蕃国诸官以次出。
讫，侍中前跪，奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟，左五钟皆应，鼓柷，奏太和之乐；皇帝降座，乘舆入自东房，侍卫警跸如常仪，侍臣从至閤，乐止。
受蕃国使表及币（其劳及戒见日如上仪）
前一日，尚舍奉御整设御幄於所御之殿北壁，南向。守宫设使者次，太乐令展宫悬，举麾位於上下，并如常仪。
其日，典仪设使者位於悬南，重行北面，以西为上。庭实位於客前。设典仪位於悬之东北，赞者二人在南，差退，俱西面。诸卫勒所部列黄麾半仗屯门及入陈於殿庭。太乐令帅工人入就位如上仪。符宝郎奉宝俱诣閤奉迎。使者服其国服，奉书出次，通事舍人引立於閤外西厢，东面；从者执币及庭实立於后，俱东面北上。
侍中版奏： 外办。 皇帝服通天冠，乘舆以出，典直华盖警跸侍卫如常仪。皇帝将出，仗动，太乐令令撞黄锺之钟如上仪，符宝郎置宝於御座，侍卫如常仪，乐止。中书侍郎一人令史二人持案先俟於西阶下，东面北上。舍人引使者及庭实入就悬南位。使者初入门，舒和之乐作，立定乐止。（大蕃大使为设乐，次蕃大使及大蕃中使以下皆不设乐悬及黄麾仗。）中书侍郎帅持案者进诣使者前，东面。侍郎受书置於案，回诣西阶。侍郎取书升奏，侍案者退。初侍郎奏书，有司各帅其属受币马於庭。典仪曰： 再拜。 赞者承传，使者以下皆再拜。舍人前承制，降诣使者前，问蕃国主，使者再拜，对讫，又再拜。舍人回奏，又承敕问其臣下，使者再拜对。又劳使者以下，对拜及舍人回奏并如常仪。舍人承制敕劳还馆，使者以下皆再拜。舍人引使者以下出，乐作止如常仪。
侍中前跪，奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟如上仪，侍臣从至閤，乐止。
皇帝宴蕃国主
前一日，尚舍奉御整设御幄於御殿之北壁，南向。尚食奉御、太官令命各具馔，守宫设次，太乐令设登歌位於殿上，展宫悬於殿庭，设举麾位於上下，鼓吹令设十二案，乘黄令陈车辂，尚辇奉御陈舆辇，并如常仪。
其日，尚舍奉御铺蕃主床座於御座西南，蕃国诸官应升殿者座於蕃主之后，设不升殿者坐席於西廊下，俱东面北上。尚食奉御设御酒樽，太官令设蕃主以下酒樽，并如常仪。典仪设蕃主版位於悬南。又设蕃国诸官之位於蕃主之后，俱重行，北面西上。设典仪位於悬之东北如常仪。诸卫各勒所部列黄麾仗屯门及陈於殿庭。太乐令帅工人二舞入就位，协律郎入就举麾位。所司迎引蕃主至承天门外，通事舍人引之次。（凡蕃客出入升降，皆掌客监引。）所司入奏，鈒戟近仗入陈如常。典仪帅赞者先入就位。侍中版奏： 请中严。 诸侍卫之官各服其器服，符宝郎奉宝，俱诣閤奉迎。蕃主服其国服出次，通事舍人引立於閤外西厢，东面，蕃国诸官各服其国服，立於蕃主之后，俱东面北上。
侍中版奏： 外办。 皇帝服通天冠，绛纱袍，乘舆以出，曲直华盖警跸侍卫并如常仪。皇帝将出，仗动，太乐令令撞黄钟如上仪。典仪一人升立於东阶上，赞者二人立於阶下，俱西面。通事舍人引蕃主入，蕃国诸官从入。蕃主入门，舒和之乐作，蕃主至位，乐止。其有献物则从之入，陈於蕃主之前，以西为上。立定，典仪曰： 再拜。 赞者承传，蕃主及蕃国诸官皆再拜。侍中承旨降，敕蕃主升座，蕃主再拜。蕃主奉贽（其贽随其国所有，一以轻者为之。）曰： 某国蕃臣某，敢献壤奠。 侍中升奏。又侍中承旨曰： 朕其受之。 侍中降於蕃主东北，西面称： 有制。 蕃主再拜。宣制讫，蕃主又再拜讫，以贽授侍中。侍中以贽授所司，又所司受其馀币俱以东。
舍人承旨降，敕蕃国诸官等坐，蕃国诸官俱再拜。通事舍人引蕃主，又通事舍人引蕃国诸官应升殿者诣西阶。蕃主初行乐作，至阶乐止。通事舍人各引升立於座后。初蕃国诸官诣西阶，其不升殿者通事舍人分引立於廊下席后。立定，殿上典仪唱： 就座。 阶下赞者承传，蕃主以下皆就座，俯伏，坐。太乐令引歌者及琴瑟至阶，脱履於下，升就位坐。笙管者就阶閒北面立。
尚食奉御进酒，至阶，殿上典仪唱： 酒至，兴。 阶下赞者承传，蕃主以下皆俯伏，兴，立座后。殿中监到阶省酒，尚食奉御奉酒进，皇帝举酒，良酝令又行酒殿上。典仪唱： 再拜。 阶下赞者承传，蕃主以下皆再拜讫，搢笏，受觯殿上。典仪唱： 就座。 阶下赞者承传，蕃主以下皆就座，俯伏，坐饮。皇帝初举酒，登歌作昭和三终。尚食奉御进受虚觯，奠於坫。登歌讫，降复位。
觞行三周，尚食奉御进食。食升阶，殿上典仪唱： 食至，兴。 阶下赞者承传，蕃主以下皆执笏，俯伏，兴，立座后。殿中监到阶省案，尚食奉御品尝食讫，以次进置御前。太官令又行蕃主以下食案。设讫，殿上典仪唱： 就座。 阶下赞者承传，蕃主以下皆就座，俯伏，坐。皇帝乃饭，休和之乐作，蕃主以下皆饭，御食毕，乐止。蕃主以下食讫，尚食太官俱彻案。
又行酒，遂设庶羞，二舞以次入作。若赐酒，舍人前承旨，诣受赐者前，蒙赐者执笏，俯伏，起，立座后。舍人称 赐酒 ，蒙赐者再拜。酒至，蒙赐者搢笏，受觯，就席，俯伏，坐饮，卒觯，俯伏，起，立授虚觯，又再拜，就席，俯伏，坐。
会毕，通事舍人赞蕃主以下兴，蕃主以下皆俯伏，兴，立座后。通事舍人引降，乐作，复悬南位。立定，典仪曰： 再拜。 赞者承传，蕃主以下皆再拜。若有筐篚，舍人前承旨，降宣敕，蕃主以下皆再拜。太府帅其属以衣物以次授之讫，蕃主以下又再拜。通事舍人引出，乐作，至门乐止。
侍中前跪奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟如常仪。
皇帝宴蕃国使
前一日，尚舍奉御设御幄於所御之殿北壁，南向。太官令具馔，守宫设使者次，太乐令展宫悬於殿庭，设举麾位於上下并如常仪。（若大蕃中使及中蕃大使以下，则不设乐及黄麾仗。）
其日，尚舍奉御铺使者床座於御座西南，设不升殿者坐席於西廊下，俱东面北上。典仪设使者位於悬南，重行，北面东上。设典仪赞者位於悬之东北如常仪。诸卫各勒所部列黄麾半仗，皆与上仪同。蕃使以下服其国服出次，通事舍人引立於閤外西厢，东面，从者立於使者之后，重行，东面北上。
侍中版奏： 外办。 皇帝服通天冠，绛纱袍，与上仪同。典仪一人升立东阶上，赞者二人立於阶下，俱西面。典仪引使者以下入就悬南位，使者初入门，舒和之乐作，至位乐止。立定，典仪曰： 再拜。 赞者承传，使者以下皆再拜。舍人前承旨，降敕使者升座，使者以下皆再拜。通事舍人引应升殿者诣西阶，乐作止如常。通事舍人引升，立於座后；其不升殿者，分引诣廊下席后。上下立定，殿上典仪唱： 就座。 阶下赞者承传，上下诸客皆就座，俯伏，坐。
酒至阶，殿上典仪唱： 酒至，兴。 阶下赞者承传，上下诸客皆俯伏，兴，立座后。太官行酒殿上，典仪唱： 再拜。 阶下赞者承传，上下诸客皆再拜，搢笏，受觯。殿上典仪唱： 就座。 阶下赞者承传，蕃使以下诸客皆就座，俯伏，坐饮。觞行三周，食升阶，殿上典仪唱： 食至，兴。 阶下赞者承传，上下诸客皆执笏，俯伏，兴，立座后。太官令行诸客案。设食讫，殿上典仪唱： 就座。 阶下赞者承传，上下诸客皆就座，俯伏，坐。上下诸客皆饭。诸客食讫，太官令俱彻案。又行酒，遂设庶羞，二舞以次入作。若赐酒，舍人前承旨，诣受赐者前，蒙赐者执笏，俯伏，起，立座后。舍人称 赐酒 ，蒙赐者再拜。馀与宴蕃国主礼同，皆仿上仪。
