<strong>礼九十七开元礼纂类三十二凶礼四</strong>
东宫妃闻丧
闻父母祖父母丧
皇太子妃为父母、祖父母举哀。
其日，赴丧者至，本司散下其礼，所司随职供办讫，举哀前三刻，司则版启： 请中严。 掌筵先於别殿东壁下设荐，为妃举哀位，西向。为祖父母则北壁下，南向。别殿前设幔，下北面设良娣以下位，西上。前二刻，女侍临者集列於閤外便次。司则一人升立於殿上东楹之南，女史二人立於阶下，并西面。至前一刻，司则版启： 外办。 
至时，引妃出，升殿，侍卫如常。典内版启赴闻，司则传启，称 某官（若某夫人。）以某月日辰薨 。妃啼若哭，（父母啼，祖父母哭。）尽一哀；问故，又哭尽哀。妃改素服，良娣以下侍临者皆素服，哭又尽哀。女侍者（以司闺下女史充之。）引良娣以下入，各就位。司则称拜，女史承传，（凡司则有词，女史皆承传。）良娣以下在位者皆再拜；司则称哭，良娣以下在位者皆哭；十五举声，司则称止，良弟以下在位者皆止；司则称拜，良娣以下在位者皆再拜；司则称下，女侍者引良娣以下退。司则跪启： 请哭止。 妃止，从临者皆止。妃退舍别次，侍从者侍卫如常。於閤哭临如常礼。
其日晡临，前二刻启严，良娣以下赴集。一刻启办。至时，引各复位。司则跪奏： 请哭。 妃哭临如初，良娣以下皆哭，十五举声，司则称止皆止，但无拜，其他如前仪。
妃为父母之举哀也，其妃女亦素服，引升位於户内之东，北面，与妃俱哭；於良娣以下之退也，赞止引退。自后奔赴如别礼。其有疾故未及奔，则自后朝晡赴集，启引即位哭临如初，以至成服。（闻外祖父母丧，则於别宫次，其日晡临后，三朝哭临而止。为诸王妃主本服大功者，其日晡临而止，小功以下一举哀而止。为良娣、宗戚与诸王妃主同。良娣以下一举哀而止。其日内外应奉慰者，赴集、启引、即上下位次、哭临、抚慰及拜哭、奉慰如常礼。其日宫官等应奉慰者，赴集宫门奉慰如常礼。自后皆然。）
三日成服。本司散下其礼，所司随职供办。掌筵先於妃举哀别殿东壁设素下床席，为妃成服位，西向。为祖父母则北壁下，南向。所司先制妃齐縗周之服，又制良娣以下服亦如之。
其日，成服前三刻，司则版启： 中严。 女侍临者升列於别殿上，哭不绝声。前二刻，司则於别殿前幔下整设良娣以下哭位如初；又於殿上妃位前设席，为奉慰位。良娣以下仍初服，集列於閤外次。女侍者各以箧奉其縗服进授，仍赞变服焉。司则一人升立於殿上东楹之南，女史二人立於阶下，并西面。掌严以箧奉縗服升，东閒北面立。成服前一刻，司则版启： 外办。 
妃仍初服即位，侍卫如初。司则跪启： 请哭。 妃哭，从临者皆哭，十五举声，司则跪奏： 请止，成服。 妃止，掌严以箧奉縗服进，跪授，兴，仍赞变服焉。（於变服则权设步障，已而去之。）变服已，司则又跪启： 请哭。 妃哭。女侍者引良娣以下入即位，司则称拜，良娣以下在位者皆再拜；司则称哭，良娣以下在位者皆哭；十五举声，司则称止，良娣以下在位者皆止。女侍者引良娣行首一人升，诣妃前席位，跪奉慰，兴，女侍者引降，还本位。司则称拜，良娣以下在位者皆再拜。女侍者引良娣以下退。司则跪启： 哭止。 妃止，从临者皆止。妃退舍别室如常礼，侍从者侍卫如初，於妃哭临如初。其日晡临，晡前二刻启严，良娣以下赴集。一刻启办，引即位哭临如初。
其有妃女应成服者，则制小功五月之服，引升即位如初，与妃俱成服，哭临先拜慰如良娣之仪。於良娣以下退，赞止引退。自后朝晡哭临如初，以至卒哭。（若公除则如别礼。）其为曾祖高祖父母，则与良娣以下俱成齐縗三月之服如常礼。（为外祖父母、诸王妃主、良娣、宗戚等举哀，并与祖父母闻丧礼同。其异者，於别宫次。其日晡临，后三朝哭临而止。诸王妃主以下一举哀而止。）
奔丧
奔父母祖父母丧
本司散下其礼，所司随职供办。守宫先设行宫便殿於主人大门外之右，南向。又於便殿之后及左右厢，设良娣以下及诸陪从者便次如式。又於丧寝前设障幔，为良娣以下拜哭次。主人五属之亲於妃未至之前，集列於主人第。
其日，出宫前四刻，司则版启： 请中严。 出宫前三刻，诸率等备列常行仗卫卤簿於所出宫门外内如常仪。出宫前二刻，导客舍人於主人第丧寝尸西（若殡西）设荐席为妃哭位，东向。（其奔祖父母丧，则户内之西，南厢，北面。）导客舍人又於丧寝庭幔下，北面重行设良娣以下拜哭位次，北面西上。其良娣以下陪从者各服素服，集列以俟，陪从如常。（已成服则服縗服。）内厩尉进垩车，其仗卫卤簿并以次整列於所出宫门外内如常仪。出宫前一刻，司闺以下应陪从者，并以次进迎如常。小舆进於内庭。
至时，司则又版启： 外办。 妃仍举哀之服，升舆出，（已成服则服縗服。）三面周以白布行帷。至閤外，妃降舆，升垩车，内厩尉执御，典内以下前导夹引与司闺以下乘车陪从如常仪。良娣以下应从者，乘车以次序从如常。仗卫夹引。妃哭，从临者随哭不绝声。於妃未到之前，司仪赞主人内外五属之亲并出就前堂哭，其位如殡堂之仪。导客舍人一人升立於丧寝东楹之南，内给使二人立於阶下，并西面。
妃至主人第降车所，司则启： 请降入。 妃降车仍哭，入自闱门，三面周以行帷，从临者仍哭从不绝声，司闺以下哭从如初，侍者夹扶。主人降诣东阶之南，仍立哭；（其奔祖父母丧，则主人仍立哭以待。）众主人并降立於主人之后，西面北上，立哭。（以服精粗为序。）妃至丧寝庭。主人哭止，再拜，仍立哭。女侍者扶引，妃哭升自西侧阶，进尸西，跪，凭尸抚心哭，从临者仍哭。於妃之升也，导客舍人引良娣以下从奔者，各权舍於便次，其杖卫卤簿屯列於外内如常。主人以下应升者升，各就位哭。妃哭尽一哀，仍扶引即位哭，从临者仍哭。（若已殡，则先引进灵前，跪凭灵哭，尽哀，启引退，西面再拜，乃即位哭。）导客舍人引良娣以下入即班位。导客舍人称拜，给使承传，唱 可拜 ，（凡舍人有词，给使皆承传。）良娣以下在位者皆再拜；导客舍人称哭，良娣以下在位者皆哭；十五举声，导客舍人称止，良娣以下在位者皆止；（若已成服，则引行首升慰皆如常礼。）导客舍人称拜，良娣以下在位者皆再拜讫，导客舍人引良娣以下退还便次。司则跪启妃哭止，妃止哭，从临者皆止，妃退降，即便次。典内版启： 解严。 （将士仍不得辄离部伍。）
其成服已，则宫官等应奉慰者并赴奉慰如常礼。自后妃依时哭临如常礼。（其为父若祖父丧，则自后启引哭於后寝次。）其未成服而奔，则至成服日，即与主人俱成服。其奔父母之丧，则成服而还宫。其有别饬令还宫，则随旨期。其未即还宫也，其良娣以下及卤簿仗卫应还者先还；留者与妃依时哭临，及成服则如妃之礼。
於妃还宫日之朝也，诸应奉迎之官及仗卫卤簿等并赴主人第，奉迎如式。於还宫日，车发前三刻，司则版启： 请中严。 诸率等整列仗卫卤簿於还涂如来仪。至时，司则版启： 外办。 妃哭拜讫，主人以下各列本次，拜哭如初。（其尊及长则不降拜。）司闺扶引妃降出，侍从者如初。妃至中门，启哭止，升车，从临者皆止，三面周以行帷。良娣以下乘车序从如初。妃至閤外，司则跪启： 请降入。 妃降车，升舆入，典内以下陪从至閤如初。典内版启： 请解严。 诸列卤簿者各还其所。自后赴葬及练祥，则出入如初礼。
皇太子妃於祖父母若父母之丧不赴葬，则於启日之朝也，与良娣以下服縗服，启引各即上下位次，哭临拜慰如初。若父在若祖父在为母若祖母之丧，十一月而小祥，则与良娣以下，於位次行变除之礼，易以练总，除腰绖，哭临受慰如常礼。其禀旨行公除之礼，则十三日而除，其行除礼如别条。
临丧
临外祖父母丧
与奔祖父母丧礼同。其异者，乘常行之车，其仗卫羽仪之属则如平常，而位於丧寝中閒之西北壁下，南面，即位乃哭。其主人内外五属之亲，并哭於丧寝前后庭。应升者，如太子临外祖父母丧主人以下待之礼。皇太子妃每出临，若须严鼓，并须准所临远近及仗卫备略，（备，如常。略，不备。）禀旨在於当时。
临良娣以下丧
妃临良娣以下之丧，本司散下其礼，所司随职供办。降临前二刻，司则版启： 请中严。 掌筵先於丧寝中閒北厢设素下床席，为妃哭位，南向。腰舆进於内庭。降临前一刻，司则版启： 外办。 妃服素服，升舆出，常侍从者侍卫如常。至丧寝所，降舆，升丧寝，即位坐，哭，侍从者侍卫如常。於妃之将至也，女侍者启引亡者之子，降东阶之南，西面再拜。（已成服则去杖。）又女侍者启引亡者之女，出北户，降寝北，南面再拜。引并升，复位哭如初。司则跪启： 请哭。 妃哭，从临者皆哭，十五举声，跪启： 止，抚慰。 妃止。女侍者引亡者之子诣妃前跪哭，抚慰之，子兴，再拜，引退复位。又引亡者之女如上礼。司则跪启： 请还。 妃升舆，引降，还，侍卫如初。於妃之降也，侍者启引亡者之子降拜，引升，复位哭。女侍者启引亡者之女降拜，引升，复位哭并如初。
除丧
除父母祖父母丧（除外祖父母丧附）
妃除父母、祖父母丧服之制。本司散下其礼，所司随职供办。所司先制妃及良娣以下素服。导客舍人先於别殿閤外，整设良娣以下便次如初。又於别殿前整设障幔，为良娣以下拜哭次。以十三月而除服。於除服前之夕妃晡临已，有司除其故位次，而设新下床席焉。
其日，平明后而除服。於除服前三刻，司则版启： 中严。 女侍临者升列於别殿上，哭临如初。除服前二刻，司则於别殿前幔下，整设良娣以下位次；又於殿上妃位前设席焉，为跪奉慰位。良娣以下仍縗服，集列於閤外便次。女侍者以箧奉其素服进授，仍赞变除焉。司则一人升立於堂上东楹之南，女史二人立於堂下，并西面。掌严以箧奉素服升，东閒北面立。前一刻，司则版启： 外办。 
妃仍服縗服，引出，升，即位次，常侍从者侍卫如初。妃哭，从临者皆哭，十五举声，司则跪启： 哭止，从礼制除服。 妃止。掌严以箧奉素服进，跪授，兴，仍赞变除焉。（於变服，则权设步障，已而去之。其侍临者亦从变除。）变除已，司则又跪启： 请哭。 妃哭，女侍者引良娣以下入，即班位。司则称拜，女史承传，唱 可拜 ，（凡司则有词，女史皆承传。）良娣以下在位者皆再拜。司则称哭，良娣以下在位者皆哭，十五举声，司则称止，良娣以下在位者皆止。女侍者引良娣行首一人升，进妃前席位，跪奉慰，兴，女侍者引降，还本位。司则称拜，良娣以下在位者皆再拜，女侍者引良娣以下出，各还宫寝如常礼。司则跪启： 请哭止，还。 妃哭止，从临者皆止，妃降还内寝，侍卫如初。（除外祖父母服，与祖父母服同。其行公除之礼，则五日而除之。）
