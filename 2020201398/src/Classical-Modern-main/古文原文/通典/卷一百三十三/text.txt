<strong>礼九十三开元礼纂类二十八军礼二</strong>
皇帝射於射宫
前一日，太乐令设宫悬之乐，鼓吹令设十二案於射殿之庭，以当月之调，登歌各以其合；东悬在东阶东，西面，西悬在西阶西，东面；南北二悬，及登歌，广开中央。（避箭位也。）张熊侯，去殿九十步，设乏於侯西十步，北十步。（乏，侯边避矢物，以革为之，高广七尺。先有垛为之，则不设。）设五楅庭前，少西。（楅，长三尺，博三寸，厚一寸半，龙首蛇身，以委矢。）布侍射者位於西阶前，东面北上。布司马位於侍射位之南，东面。布获者位於乏东，东面。侍射射位於殿阶下，当御前少西，横布，南面。侍射者弓矢俟於西门外。陈赏物於东阶下，少东。置罚丰於西阶下，少西。（丰，所以承罚爵，形似豆大而卑。）设罚樽於西阶西，南北以堂深。设篚於樽西，南肆，实爵加幂。
其日质明，御服武弁出，乐作、警跸及文武侍卫皆如常仪。文武官俱公服，典谒引入见，乐作及会如元会仪。酒三遍，侍中奏称： 有司既具，请射。 又侍中前承制，退称： 制曰可。 王公以下皆降。文官立东阶下，西面北上；武官立西阶下，於射之后东面北上。持鈒队群立於两边，千牛备身二人横奉御弓矢立於东阶上，西面，执弓者在北。设坫於执弓者之前，置御决拾笥於其上。（决，今之射沓。拾今之射捍。）获者持旌，自乏南行，当侯东行，至侯，负侯北面立。（负侯谓背侯向内立。令众射者见侯与旌，深有志於中。）侍射者出西门外取弓矢，两手奉弓，搢乘矢於带，（搢，插。乘矢，四矢。）入立於殿下射位西，东面。司马奉弓自西阶升，当西楹前，南面，挥弓命获者去侯。获者去侯，西行十步，北行至乏，止。司马降西阶，复位。千牛郎将一人奉决拾以笥，千牛将军奉弓，千牛郎将奉矢，进立於御榻东，少南，西面。郎将跪奠笥於御榻前少东，拂以巾，取决兴，赞设决讫，千牛郎将又跪取拾兴，赞设，以笥退，奠於坫上，复位。千牛将军北面张弓，以袂顺左右隈，上再下一，（弓左右隈，谓弓上面下面。以衣袂摩拭上面再度，下面一度也。）西面，左执弣，右执箫以进御讫，退立於御榻东少后。千牛郎将以巾拂矢进，一一供御。御欲射，协律郎举麾，先奏鼓吹及乐驺虞五节，御乃射，第一矢与第六节相应，第二矢与第七节相应，以至九节。协律郎偃麾，乐止。千牛将军以矢行奏，中曰 获 ，下曰 留 ，上曰 扬 ，左曰 左方 ，右曰 右方 。（留，矢短不及侯。扬谓矢过侯，左右谓矢偏不正也。）御射讫，千牛将军於御座东，西面受弓，退付千牛於东阶上。千牛郎将以笥受决、拾，退奠於坫上，复位。
侍射者进，升射席，北面立，左旋，东面张弓，南面挟矢。协律郎举麾，乐作，不作鼓吹。奏乐貍首三节，然后发矢。若侍射者多，则齐发。第一发与第四节相应，第二发与第五节相应，以至七节。协律郎偃麾，乐止。射者右旋，东面弛弓，北面立，乃退，复西阶下位。（其射人多少，临时听进止。若九品以上俱蒙赐射，则六品以下后日引射，所司监之。）司马升西阶，自西楹前，南面挥弓命取矢，降复位。取矢者以御矢付千牛郎於东阶下，侍射者矢加於楅，北阔。侍射者释弓於位，庭前北面东上。所司奏请赏侍射中者，罚不中者。侍中称： 制曰可。 所司立楅之西，东面，监唱射矢。取矢者各唱中者姓名。中者立於东阶下，西面北上；不中者立於西阶下，东面北上。俱再拜。所司於东阶下以次付赏物，受讫，退复西面位。酌者於罚樽西，东面酌，进，北面跪奠於丰上，退立於丰南，少西。不中者进丰南，北面跪取丰上爵，立饮卒爵，跪奠丰下，退复东面位。酌者北向跪取虚爵，酌奠如初。不中者以次继饮皆如初。讫，典谒引王公以下及侍射者，庭前北面，相对为首，再拜讫，引出。持鈒队复位。御入，奏乐警跸如常仪。所司以弓矢出中门外，付侍射者，引出。
若御射无侍射之人，则不设楅，不陈赏物，不设罚樽。若御燕游小射，则常服，不陈乐悬，不行会礼，王公以下事讫出，无北面再拜之仪。
皇帝观射於射宫
前一日，设宫悬、登歌、张麋侯如亲射仪。设第一楅於庭前少西，第二楅於第一楅南二步，以次五楅。陈赏物罚丰如亲射。布王公以下释弓矢席位於中门外左右，俱北上。布三品以上会席位於殿上如常仪。布第四品五品会席位於东西阶南，在乐悬内，东厢者西面，西厢者东面，俱北上。（若殿上人少，四品五品亦升之。）布六品以下会席位於乐悬之南，北上。（若四品五品升殿，则在悬内。）布王公以下将射位於东西阶前，北上。布左右司射位於王公将射位前，左者西面，右者东面，俱北上。布司马位於右司射南，东面。布三品以上及左供奉官射席位於御座东楹閒，少前；布三品以上及右供奉官射席位於御座西楹閒，少前。（席横布，各容六人。）布四品以下射席位於殿阶下如殿上仪。布获者位於乏东，东面，取矢者在获者南，俱东面。（获者，谓看矢疏密者。）置左右司射各三人，司马二人。
其日质明，王公以下俱公服，持弓矢，分为左右引入，至中门外位。御服武弁服出，乐作，警跸如常仪。王公以下皆跪释弓矢於位，典谒引入见会如常仪。（凡射先行会礼。）酒三遍，所司奏请赐王公以下射。侍中前承诏，退称： 制曰可。 王公以下将射者皆降庭前，北面，相对为首，再拜讫，典谒引出复中门外位，跪取弓矢，兴，两手奉弓，搢乘矢，典谒引入就将射位。左右司射及司马及获者皆就位。执罚樽者立於樽南，执篚者立於篚南，皆北面；酌者立於樽西，东面。获者持旌自乏南行十步，当侯东行，至侯，负侯北面立。
左右司射各一人先导射，皆搢乘矢於带，两手奉弓，左者从东阶，右者从西阶，至阶，左者西面，右者东面，相顾立定，俱升，进，各当席前，北面俱进，升射席。立定，左厢者右旋，西面张弓，右厢者左旋，东面张弓，俱南面，挟一个。（挟谓置矢於弓。）司马执弓自西阶升，当右射者前，左旋南面，挥弓命获者去侯。获者持旌去侯，西行十步，当乏北行，至乏，止。乃射。左司射一发，右司射一发，更迭射讫，左司射左旋西面弛弓，右司射右旋东面弛弓，俱北面立定，俱少退，各从东西阶降於阶下，相向立定，乃退复位。
左右司射各於王公位前，北面次比王公从首六人，引从东西阶升如司射之仪。至射席，相对为首，北面立，左者右旋西面张弓，右者左旋东面张弓，俱南面，挟一个。所司奏： 请以射乐乐王公以下。 （若两番射，则每番唯射取中侯，未须奏请作乐相应。）侍中前承制，退称： 制曰可。 通事舍人承传，西面告太常卿，太常卿於西悬内东面命乐正曰： 奏乐，閒若一。 （言奏七节，节閒疏数如一也。）司射自西阶升，当御前少西，东向誓曰： 无射获，无猎获。 （不得射侯边获者，不得猎过获者之傍。）射者俱逡巡，司射退，降复位。司射又升西阶誓曰： 不鼓不释。 （不与鼓节相应，虽中不为释算。）射者又逡巡，司射退降复位。协律郎举麾，作貍首之乐三节讫，左右俱一发使与第四节相应，左右又一发使与第五节相应，以至七节射讫，协律郎偃麾，乐止。左厢射者左旋西面弛弓，右厢射者右旋东面弛弓，俱北面立，少退，从东西阶降，立於阶下，相向北上立定，乃退。左右司射各以次取六人，俱升射如初。四品以下射於殿下，即射席升降及射与乐相应如殿上仪。射讫者，三品以上及近侍之官释弓於下，升复会位，四品以下皆复会位，坐。其未射者立，继射如初。
射总讫，司马升殿，挥弓命取矢。取矢者上中下矢各一人持，其不中者矢亦一人持，至庭前，其第一矢跪加第一楅，北阔，其以下次加楅讫，取矢者各立楅南，北面。王公以下各降，执弓庭前北面立。
所司奏请赏射中者，罚不中者。侍中承制，退称： 制曰可。 所司立楅之西，东面监唱射矢。取矢者各唱中者姓名。中者立东阶下，西面北上，依射中疏密为第。其不中者（谓四矢俱不中侯也。）立於西阶下，东面北上，依品为序。东西俱再拜。所司东阶下以次付赏物，受讫者退复西面位。（若赐多，且置於位，御入，持出中门外付之。）酌者於罚樽西，东面酌，进，北面跪奠爵丰上，立於丰南少西。不中者丰南北面横奠弓，跪取爵，立饮卒爵，跪奠爵丰下，取弓，退复东面位。酌者继酌奠於丰，不中者以次饮皆如初。
若更射，则取矢者以矢就东西面位，付射者。讫，左右司射各从首取王公以下六人升射如初，始作乐、与乐相应如上仪。其赏罚皆如初讫，典谒者引中者及不中者及不射者，皆庭前北面，各依品相对，再拜讫，出复中门外位。持鈒者复位。御入，乐作，警跸如常。所司持矢出中门外，付射者讫，引出。
若御不亲观射，则不设乐悬。王公以下各执弓矢入庭前，北面拜讫，通事舍人宣敕赐王公以下食，王公等皆再拜。典谒引王公以下就东西廊下食讫，舍人又宣敕赐王公以下射，王公以下在位者皆再拜。左右司射引王公以下皆如御前之仪。射讫，王公以下皆北面相对立。通事舍人宣敕云： 射中者依算赐物，不中者罚酒。 王公等皆再拜。其受赏及罚皆如御前之仪。北面再拜，取矢讫，引出。
制遣大将出征有司宜於太社
将告，有司卜日如别仪。
前一日，诸告官致斋於社所。守宫设告官以下次各於常所，诸将次於社宫北门外道西，东向南上。右校清扫内外，又为瘗埳二於南门内坛西南如常。奉礼设告官以下版位如常仪。设诸将位於北门内，当太社坛，南面东上；设诸将门外位於北门外道西，东向南上。郊社令帅其属设樽罍玉帛等如式，执樽罍者位如常。
告日未明十刻，太官令先具牢馔。质明，告官等各服其服，太史令、郊社令升设神席，良酝令之属入实樽罍玉币。（太罍及配座象樽实醴齐，玄酒各实於上樽。玉，社稷两珪有邸。币以玄，一丈八尺。）奉礼帅赞者先入就位。赞引引御史、太祝以下入，行扫除如常仪讫，就位。赞引引告官以下俱就门外位。谒者引告官，赞引引执事者入就位。立定，奉礼曰： 再拜。 赞者承传，告官以下皆再拜。太官令出，帅进馔者奉馔陈於西门外。初告官等入，谒者引诸将俱就门外位；告官入讫，谒者引诸将入就位。立定，奉礼曰： 再拜。 大将以下皆再拜。
谒者进告官之左，白： 有司谨具，请行事。 还本位。诸祝俱取玉币於篚，各立於樽所。谒者引告官诣太社坛升北陛，以下至奠玉币、酌饮福、受胙，如巡狩告社摄事仪。初告官诣稷坛，谒者引诸将诣太社坛，升西陛，进立於太社神主前，南面东上。初诸将升，诸祝帅斋郎以爵酌福酒，进诸将东，西面立。诸将皆再拜受爵，跪祭酒，啐酒，奠爵，俯伏，兴。诸祝帅斋郎进俎，减神前胙肉以次授，诸将受以授斋郎。诸将俱跪取爵，遂饮卒爵，太祝帅斋郎受爵，复於坫。诸将俛伏，兴，再拜讫，谒者引诸将降诣太稷坛，饮福受胙如太社仪讫，还本位。奉礼曰： 再拜。 诸将以下皆再拜，谒者引出。初诸将出，诸祝各进跪彻豆，以下及告官望瘗玉币至礼毕，如巡狩告社仪。
若凯旋，唯陈俘馘及军实於北门之外，南面，其告礼如上仪，祝版燔於斋所。
制遣大将出征有司告於太庙（齐太公庙附）
将告，有司卜日如别仪。
前一日，诸告官致斋於庙所。卫尉设告官以下次各於常所，右校扫除内外，奉礼设告官版位於内外如常。设诸将位於庙庭横阶南道东，每等异位，重行北面，西上。又设诸将门外位於南门外道东，重行西向，北上。太庙令整拂神幄，又帅其属以樽坫罍洗篚幂入设，皆如常仪。
告日未明十刻，太官令先具牢馔如常。（其馔每室用特牲一。太公庙具酒脯醢。）未明三刻，诸告官以下各服其服，太庙令、良酝令入实樽罍及币。（每室牺樽二：一实玄酒，为上；一实醴齐，次之。）未明二刻，奉礼帅赞者先入就位。赞引引御史、太祝以下再拜入，行扫除皆如常。（自 将告 以下至此，与太公庙仪同。）赞引引太庙令、太祝、宫闱令自东阶升，入，开埳室，奉出献祖以下神主，各置於座如常仪。各引就位。又赞引引告官以次入就位。立定，奉礼曰： 再拜。 告官以下皆再拜。（其先拜者不拜。太公庙赞引引庙令、太祝等入，当阶閒北面西上。立定，奉礼曰： 再拜。 庙令以下皆再拜。升自东阶入就位。立定，奉礼曰： 再拜。 告官以下皆再拜。）太官令出，帅进馔者奉馔陈於东门外。谒者引诸将以下入就位。立定，奉礼曰： 再拜。 诸将以下皆再拜。
谒者进告官之左，白： 有司谨具，请行事。 还本位。诸祝取币於篚，各立於樽所。（太官令以下至此，太公庙仪同。）谒者引告官升自东阶，诣献祖室户前北向立。太祝以币进，东向授告官，告官受，进，入室，北面跪奠於献祖座，俯伏，兴，出户，北向再拜讫，次懿祖以下并如上仪。谒者引还本位，祝还樽所。（太公庙谒者引告官升东阶，诣太公座前北向立。太祝以币东向授告官，告官受，进，北面跪奠於太公座前，俯伏，兴，少退，北向再拜讫，谒者引告官当留侯座，受币奠亦如之。）太官令引馔入，自正门升太阶，诸祝迎引於阶上，各设於神座前讫，太官之属还本位讫，诸祝各还樽所。谒者引告官盥洗、酌献、读祝文，自九室以下及饮福、受胙皆如常仪。再拜讫，谒者引告官降复位。（太公庙奠币讫，谒者引告官升自东阶，酌献太公及留侯并如常仪。）告官饮福将讫，谒者引诸将升东阶，进当皇考睿宗大圣真皇帝庙室户前，北面西上。初诸将升，诸祝帅斋郎以爵酌福酒诣诸将之东，西面北上。诸将皆再拜受爵，跪祭酒，啐酒，奠爵，俯伏，兴。诸祝帅斋郎进俎，减神前胙肉，以次授诸将。诸将受以授斋郎。诸将俱跪取爵，遂饮卒爵。太祝帅斋郎受爵，复於坫。诸将俯伏，兴，再拜讫，谒者引诸将降复位。奉礼曰： 再拜。 诸将以下皆再拜，谒者引出。诸祝各进神座前，跪彻豆，俯伏，兴，还樽所。奉礼曰： 赐胙。 赞者唱： 再拜。 在位者俱再拜。（已饮福受胙者不拜。太公庙无诸将拜献之仪。）奉礼曰： 再拜。 告官以下皆再拜讫，谒者进告官之左，白： 请就望瘗位。 谒者引告官就望瘗位，至礼毕如常仪。其窴土，埳东西各二人。（太公庙同上。）太庙令纳神主如常仪，祝版燔於斋坊。
若凯旋，唯陈俘馘及军实於南门外，北面西上，其告仪如上。
仲春祀马祖
将祀，有司筮日如别仪。（以下先牧、马社、马步皆筮日。）
前祀三日，应享之官散斋二日、致斋一日如别仪。
前祀二日，守宫设祀官次於东壝外道南，北向西上。陈馔幔於内壝外。郊社令积柴於燎坛，方高五尺。太官令具特牲之馔。
其日未明二刻，太史令、郊社令升设神座於坛上，席以莞，南向。奉礼设献官位於坛东南，西向；执事位又於东南，俱西向北上。设奉礼位於献官西南，赞者二人在南差退。又设奉礼赞者位於燎坛东北，俱西向北上。设望燎位当柴坛北，南向。设祀官等门外位於东壝外道南，西上。郊社令设酒樽於坛上东南隅，北向。洗於坛东南，北向，执樽篚者如常，币篚於樽所。
未明一刻，太祝、献官等各服其服，郊社令与良酝令入实樽罍及币。
质明，谒者引献官以下俱就门外位。奉礼郎帅赞者先入就位。赞引引太祝与执樽罍篚幂者入，当坛南重行，北面西上。立定，奉礼曰： 再拜。 赞者承传，太祝以下俱再拜。太祝与执樽者，升东阶，至樽所，执罍洗篚幂者各就位。谒者引献官以下入就位。立定，奉礼曰： 再拜。 在位者俱再拜。
谒者进献官之左，白： 有司谨具，请行事。 退复位。太官令出诣馔所，太祝跪取币於篚，兴，立樽所。谒者引献官诣神座前，北面立。太祝奉币东向授献官，献官受币，进，北面跪奠於神座，俯伏，兴，少退，北面再拜，谒者引献官还本位。太官令引馔入，升西陛，太祝迎引於坛上，设於神座前讫，太官令以下降复位，太祝还樽所。谒者引献官诣罍洗，盥手洗爵讫，谒者引献官升自南陛，诣酒樽所，执樽者举幂，献官酌酒，谒者引献官进神座前，北向跪奠爵，俯伏，兴，少退北向立。太祝持版进於神座之右，东面跪读祝文曰： 维某年岁次月朔日，天子谨遣具官臣姓名，昭告於马祖天驷之神：爰以春季，游牝於牧，祗荐制币牺齐，粢盛庶品，明荐於马祖天驷之神，尚飨。 讫，兴。献官再拜。太祝进，跪奠版於神座，俯伏，兴，还樽所。太祝以爵酌福酒，进献官之右，西向立。献官再拜，受爵，跪祭酒，遂饮卒爵。太祝进受爵，复於坫。献官俯伏，兴。太祝帅斋郎进俎，减神前胙肉，以授献官。献官受以授斋郎，谒者引献官降自南陛，还本位。太祝进，跪彻豆，俯伏，兴，还樽所。奉礼曰： 再拜。 在位者皆再拜。（已饮福受胙者不拜。）奉礼又曰： 再拜。 在位者俱再拜。
谒者进献官之左，白： 请就望燎位。 谒者引献官就望燎位，南向立。奉礼又帅赞者退立於燎坛东北位。太祝进神座前，跪取制币、祝版、爵酒，又以俎载牲体、稷黍饭，兴，降自南陛，南行，当柴坛东南行，自南陛登柴坛，以币、酒、祝版、馔置柴上讫，奉礼曰： 可燎。 东西面各二人以炬燎，火起，以炬投坛上。火半柴，谒者进献官之左，白： 礼毕。 遂引献官以下出，奉礼、赞者还本位。赞引引太祝以下俱复执事位。立定，奉礼曰： 再拜。 太祝以下皆再拜，赞引引出。
仲夏享先牧（仲秋祭马社、仲冬祭马步附）
前享三日，应享之官散斋二日於正寝，致斋一日於享所。右校扫除坛之内外，为瘗埳於坛之壬地，方深取足容物。卫尉设享官次於东壝外道南，北向西上。太官令具特牲之馔。
其日未明二刻，以下至设赞者位於瘗埳西南，同马祖仪。设瘗埳位於坛之西南，北向。设享官以下门外位，以下至读祝文，如马祖仪。祝文曰 昭告於先牧之神，肇开牧养，厥利无穷，式因颁马，爰以制币 云云，尚飨。讫，兴，献官再拜。太祝进跪彻以下，至燔版，如马祖仪。其埳窴土东西各二人。（祭马社祝文曰：惟神肇教人乘，用赖於今，式因肆仆，爰以制币云云，尚飨。马步祝文曰：惟神为国所重，在於闲牧，神其屏兹凶慝，使无有害，载因献校，爰以制币云云。尚飨。）
合朔伐鼓（二至二分即不诸州合朔伐鼓附）
其日合朔，前二刻，郊社令及门仆各服赤帻绛衣，守四门，令巡门监察。鼓吹令平巾帻，葱褶，帅工人以方色执麾旒，分置四门屋下，龙蛇鼓随设於左。东门者立於北塾，南面；南门者立於东塾，西面；西门者立於南塾，北面；北门者立於西塾，东面。（门侧堂曰塾。麾杠各长一丈。旒以方色，各长八尺。）队正一人著平巾帻、葱褶，执刀，帅卫士五人执五兵於鼓外，矛处东，戟在南，斧钺在西，槊在北。郊社令立攒於社坛四隅，以朱丝绳萦之。太史官一人著赤帻、赤衣，立於社坛北，向日观变。黄麾次之；龙鼓一面，次之在北；弓一张，矢四只，次之。诸工鼓静立候。日有变，史官曰： 祥有变。 工人齐举麾，龙鼓齐发声如雷。史官称 止 ，工人罢鼓。其日废务，百官守本司。日有变，皇帝素服，避正殿；百官以下皆素服，各於厅事前重行，每等异位，向日立。明复而止。（诸州伐鼓：其日见日有变则废务，所司置鼓於刺史厅事前。刺史及州官九品以上俱素服，立於鼓后，重行，每等异位，向日，刺史先击鼓，执事代之。明复俱止。）
大傩（诸州县傩附）
大傩之礼。
前一日，所司奏闻。选人年十二以上、十六以下为侲子，著假面，衣赤布葱褶。二十四人为一队，六人作一行。执事者十二人，著赤帻褠衣，执鞭。工人二十二人：其一人方相氏，著假面，黄金四目，蒙熊皮，玄衣朱裳，右执戈，左执楯；其一人为唱帅，著假面，皮衣，执棒；鼓角各十，合为一队。队别鼓吹令一人，太卜令一人，各监所部巫师二人。（令以下皆服平巾帻、葱褶。州县傩，方相四人执戈楯，唱率四人。侲子，都督及上州六十人，中下州四十人，县皆二十人。方相、唱率，县皆二人，皆以杂职差之。其侲子，取人年十五以下，十三以上充之。又杂职八人，四人执鼓鞉，四人执鞭。戈，今以小戟。）以逐恶鬼於禁中。有司先备每门雄鸡及酒，拟於宫城正门、皇城诸门磔禳设祭。太祝一人，斋郎三人，右校为瘗埳，各於皇城中门外之右，方深称其事。先一日之夕，傩者各赴集所，具其器服，依次陈布以待事。（诸州县傩则前一日之夕，所司帅领宿於府门外。其县门亦如之。）
其日未明，诸卫依时刻勒所部，屯门列仗，近仗入陈於阶下如常仪。鼓吹令帅傩者各集於宫门外。（诸州县，未辨色，所司白刺史县令，请引傩者入。）内侍诣皇帝所御殿前，奏： 侲子备，请逐疫。 讫，出命内寺伯六人，分引傩者於前长乐门、永安门，以次入，至左右上閤，鼓譟以进。方相氏执戈扬楯，（诸州县傩，将辨色，宦者二人出门，各执青麾，引傩者入。无宦者外人引导。於是傩，击鼓鞉，俱譟呼，鼓鞭戈楯而入。）唱率侲子和曰： 甲作食〈歹凶〉，胇胃食疫，雄伯食魅，腾简食不祥，览诸食咎，伯奇食梦，强梁、祖明共食磔死寄生，委随食观，错断食巨，穷奇、腾根共食蛊。凡使十二神追恶鬼凶，赫汝躯，拉汝幹，节解汝肌肉，抽汝肺肠，汝不急去，后者为粮。 （唱率侲子以下，诸州县傩同。）周呼讫，前后鼓譟而出。诸队各趣顺天门以出，分诣城门，出郭而止。
傩者将出，祝布神席当中门，南向。出讫，宰手斋郎疈牲匈，磔之神席之西，藉以席，北首。斋郎酌酒，太祝受奠之。祝史持版於座右，跪读祝文（诸州县傩，宦者引之，遍索诸室及门巷讫，宦者引出中门，所司接引出，仍鼓譟而出大门外，分为四部，各趣四城门，出郭而止。初傩者入，祝五人各帅执事者，以酒脯各诣州门及城四门；傩者出，便酌酒奠脯於门右，禳祝而止，乃举酒脯埋於西南。酒以爵，脯以笾。）曰： 维某年岁次月朔日，天子遣太祝臣姓名，昭告於太阴之神：玄冬已谢，青阳驭节，惟神屏除凶厉，俾无后艰，谨以清酌敬荐於太阴之神，尚飨。 讫，兴，奠版於席，乃举牲并酒瘗於埳，讫，退。其内寺伯导引出顺天门外，止。（诸州县傩，其祝文曰： 维某年岁次月朔日，子祝姓名敢昭告於太阴之神：寒往暑来，阴阳之常度，惟神以屏〈歹凶〉厉，谨以酒脯之奠，敬祭於神，尚飨。 ）
