<strong>礼九十九开元礼纂类三十四凶礼六</strong>
三品以上丧中（四品以下至庶人附）
将葬陈车位
启日之夕，纳柩车於大门之内，当门南向。进灵车於柩车之右。内外所乘之车陈於大门外，丈夫之车门西，妇人之车门东，俱服重者在上。（以近门及北方为上。）女子子、妻妾之车，以木为之，不漆饰。无者以籧篨衣车，以蒲缠辕毂，若白土垩之，以粗布为幌〈巾兼〉。周及大功之车，以白土垩之，或衣籧篨，皆以布为幌〈巾兼〉。（其布如服布也。）掌事者先於宿所张吉凶帐幕，凶帷在西，吉帷在东，俱南向。设灵座於吉帷下如常式。
陈器用
启之夕，发引前五刻，搥一鼓为一严。（无鼓者，量时而行事。）陈布吉凶仪仗，方相、（黄金四目为方相。六品以下设魌头之车，魌头两目也。）志石、大棺车及明器以下，陈於柩车之前。一品引四，披六，铎左右各八，黼翣二，黻翣二，画翣二。（二品、三品：引二，披四，铎左右各六，黼翣二，画翣二。四品、五品：引二，披二，铎左右各四，黼翣二，画翣二。六品以下，引二，披二，铎、画翣各二，唯无黼黻翣耳。凡引者，轜车索也。披者，系於轜车，四树在旁，执之以备倾覆。铎者，以铜为之，所以节挽者。翣者，以木为筐，广二尺，高二尺四寸，其形方，两角高，衣以白布，柄长五尺。黼翣黻翣，画黼黻文於翣之内，四缘画以云气。画翣者，内外四缘皆画云气。庶人无引、披、铎、翣。）
进引
二刻顷，搥二鼓为二严。（六品以下无鼓严。）掌馔者彻启奠以出，初彻奠，内外俱兴，立哭於位。执紼者皆入，掌事者彻帷。持翣者升，以翣障柩。执紼者升。执铎者入，夹西阶立。执纛者入，当西阶南，北面立。（六品以下无纛，下皆准此。）掌事者取重出，倚於门外之东。执旌者立於执纛南，北面。（诸执披、紼、铎、旌、纛、翣者，皆布深衣，介帻。六品以下，但执旌者立於西阶南，北面，馀皆同。）陈布将讫，搥三鼓为三严。进灵车於内门外，南向。祝以腰舆诣灵座前，（内丧则妇人执腰舆。）祝於舆左，西向跪，昭告曰： 孤子某（母云哀子）谨用吉辰，奉归先寝，（若新卜宅，云 奉迁幽宅 。四品以下先兆、幽宅。）灵车就引，神道纡回，惟以荒寥，无任鲠绝。 兴，立，少顷，腰舆出，降自西阶，羽仪（六品以下云威仪）从者如平生，诣灵车后，少顷，舆退。
引輴（四品以下举柩，下皆如此。）
将引輴，（輴即柩车。）执铎者俱振铎，引輴降就阶閒，南向。初輴动及进止，执铎者皆振铎，每振者先摇之，摇讫，三振之。其持翣者常以翣障於輴，輴降阶，执纛者卻行而引，輴止则回北面立，执旌者亦渐而南，輴止，回北向立。主人以下以次从輴而降，主妇又次其后降。
輴在庭位
輴至庭，（庭内先施席以居柩。）主人及诸子以下立哭於輴东，西向南上；祖父以下立哭於輴东北，南向西上；异姓之丈夫立哭於主人东南，西面北上。妇人以次从降，妻、妾、女子子以下立哭於輴西，东向南上；祖母以下立哭於輴西北，南向东上；异姓之妇人立哭於主妇西南，东面北上。内外之际，障以行帷。（凡帷用，如服布。）国官立哭於执紼者东南，北面西上；（六品以下无国官也。）僚佐立哭於执紼者西南，北面东上。
祖奠
庭位既定，祝帅执馔者设祖奠於輴东，如大敛之仪。祝酌奠讫，进馔南，北面跪曰： 永迁之礼，灵辰不留，谨奉柩车，式遵祖道，尚飨。 少顷，彻之。
輴出升车
执披者执前后披，执紼者引輴出。（四品以下无。）輴车动，旌先纛次，主人以下从哭於輴车后，妇人次哭於后。輴出，到轜车，执紼者解紼，属於轜车，（四品以下唯柩出到轜车，馀同。）设帷障於輴车后，执紼执披者如常，遂升柩。内外哭位如在庭之仪。
遣奠
既升柩，祝与执馔者设遣奠於柩东，如祖奠之礼。祝酌奠於馔前，少顷彻之。
遣车
既遗奠，掌事者以蒲苇苞牲体下节，七苞，（四品五品五苞，六品以下二苞。）以绳束之，盛以盘，载於车，列於旌前。
器行序
彻遣奠，灵车动，从者如常，鼓吹振作而行。（六品以下无鼓吹。）先灵车，后次方相车，（六品以下魌头车也。）次志石车，次大棺车，次輴车，（志石与大棺若先设者，不入陈布之次。四品以下无輴车。）次明器舆，次下帐舆，次米舆，（五穀米实以五筲，各斗二升，幂用疏布。）次酒脯醢舆，（酒实以壶，各五升，幂用功布。醢实於二瓮，各三升，幂用疏布。）次苞牲舆，次食舆，（食盘椀具自足。方相以下驾士驭，士舁明器、下帐等，人皆介帻深衣。六品以下魌头，无驾士。）次铭旌，次纛，次铎，（铎分左右。）次轜车。
诸孝从柩车序
主人及诸子俱绖杖縗服，（秃者縗巾加绖。）徒跣哭从，诸丈夫妇人各依服精粗以次从哭。出门，内外尊行者皆乘车马，哭不绝声。
郭门亲宾归
山郭，若亲宾还者，权停柩车，内外尊行者皆下车马，依服之粗细为序，立哭如式。相者引亲宾以次就柩车之左，向柩立哭尽哀，卑者再拜而退，妇人亦如之。
诸孝乘车
亲宾既还，内外乘车马。（若墓远及病不堪步者，虽无亲宾还，主人及诸子亦乘垩车，去茔三百步皆下。）
宿止
灵车到帷门外，回，南向。进腰舆於灵车后。威仪从者如常。少顷，舆入，诣灵座前，少顷降出。遂进常食於灵座，若食顷，彻之。（每至停宿之所，於室设灵座，进食如初。）柩车到，入凶帷，停於西厢，南辕。祝设几席於柩车东。
宿处哭位
初至宿处，内外皆就柩车所。主人及诸子以下於柩车之东，西面南上；妻妾、女子子、妇人於柩车之西，东面南上；祖父以下於柩车东北，南面西上；异族有服者於柩车东南，西面北上；祖母以下於柩车西北，南面东上；异姓妇人又於柩车西南，东面北上；国官於帷外柩之东，北面西上；僚佐於柩之西，北面东上。俱立哭。（自国官以下，六品无。）
行次奠
凡停宿，进酒脯之奠於柩东，如朝奠之仪。既设奠，内外各还次，迭哭不绝声。及夕，内外就柩车所哭，进夕奠如朝奠之仪。讫，迭哭如常。厥明，又就位哭，进朝奠亦如之。若食顷，彻之。吉凶仪仗依式发引，内外从哭如初仪。
亲宾致赗
宾有赗礼，在主人设祖奠之时。宾立於大门外西厢，东面。从者以篚奉玄纁，立於宾西南，俱东面。牵马者以马陈於宾东南，北首西上。相者入告，遂诣主人之左，北面受命，出，对宾前西面曰： 敢请事。 宾曰： 某敢赗。 相者入告，出曰： 孤某须矣。 宾之从者坐奠篚，取币，兴，诣宾前，西面以授宾，退复位。相者引宾入。牵马者先以马入，陈於輴车南，北首西上。（四品以下於柩车南。）宾入，由马西，当輴车东南，北面立。内外权止哭。宾曰： 某谥封若某位，将归幽宅，敢致赗。 辞毕而哭，内外皆哭，主人拜稽颡。宾止哭，相者引宾进輴车东，西面奠币於车上，相者引宾又由輴车前以西而出。初宾出，掌事者由主人右诣輴车东，西面举币以东。（东藏之。）受马者由前旋牵马者后，適其右受之，牵者由前以西而出。宾将出，主人拜稽颡送之。
茔次
前一日之夕，掌事者先於墓门内道西，张帷幕、设灵座如初。
到墓
乘车者卑行见坟而下，尊行及茔而下，序哭。灵车至帷门外，回车南向，祝以腰舆诣灵车后，少顷，入诣灵座前，少顷，以舆降出，遂设酒脯之奠如初。柩车至壙前，回南向，丈夫妇人之位如遣奠之仪。
陈明器
掌事者陈明器於壙东南，西向北上。
下柩哭序
进輴车（四品以下布席。）於柩车之后，张帷，下柩於輴。丈夫柩东，妇人柩西，以次进凭柩哭，尽哀，各退复位。内外卑者再拜辞诀。相者引主人以下哭於羡道东，西面北上。妻及女子子以下妇人皆障以行帷，哭於羡道西，东面北上。
入墓
施席於壙户内之西。（四品以下遂下柩於壙。）执紼者属紼於輴，（六品以下无执紼者。）遂下柩於壙户内席上，北首，覆以夷衾。
墓中置器序
輴出。（四品以下无輴车，但有持翣者。）持翣者入，倚翣於壙内两厢，遂以下帐张於柩东，南向。米、酒、脯陈於下帐东北，食盘设於下帐前，苞牲置於四隅，醯醢陈於食盘之南，藉以版，明器设於壙内之左右。
掩壙
掌事者以玄纁授主人，主人授祝，祝奉以入，奠於灵座，主人拜稽颡。施铭旌志石於壙门之内，置设讫，掩户，设关籥，遂复土三。主人以下稽颡哭，尽哀，退，俱就灵所哭。掌仪者设祭后土於墓左，如后仪。
祭后土
先於墓左除地为祭所。柩车到，祝吉服铺后土氏神席北方，南向。设酒樽於神座东南，北向。设洗於酒樽东南，北向，罍水在洗东，篚在洗西，南肆，以巾爵实於篚。既复土，告者吉服，（国官僚佐之长。若无者亲宾充也。）相者引告者与祝及执樽罍篚者，俱立於罍洗东南，重行西面，以北为首。立定，俱再拜。祝与执樽罍篚者俱就樽罍篚之后。相者进告者之左，北面白： 请行事。 掌馔者以馔入，祝迎引设於神座前，置设讫，掌馔者出。相者引告者诣罍洗，盥手洗爵，相者引告者诣酒樽所，执樽者举幂，告者酌酒，进，跪奠於神座前，俯伏，兴，少退，北向立。祝持版进於神座之右，东面跪读祝文曰： 维年月朔日，子某官姓名，敢昭告於后土之神：某官封谥，窆兹幽宅，神其保佑，俾无后艰。谨以牺齐粢盛庶品，明荐於后土之神，尚飨。 讫，兴。告者再拜。祝进，跪奠版於神座，兴，还樽所。相者引告者退复位，再拜，相者引告者出。祝以下俱复位，再拜，彻馔席以出。
反哭
既下柩於壙，搥一鼓为一严，（无鼓者量时陈布也。）掩墓户。搥二鼓为再严，内外就灵所。搥三鼓为三严，彻酒脯之奠，进灵车於帷外，陈布仪卫（六品以下唯陈布仪。）如来仪。又进腰舆，入诣灵座前，少顷，出诣灵车后，少顷，舆退，灵车发行，内外从哭如初仪。出墓门，尊行者乘车马，去墓百步许，卑者乘车马以哭从。灵车到第，内外皆下车马。灵车入，至西阶前，回南向，祝以腰舆诣灵车后，少顷，升，入诣灵座前。主人以下从升，立於灵座东，西面南上。少顷，腰舆降出。内外俱升。诸祖父以下哭於帷东，北壁下，南面西上；妻及女子子以下妇人哭於灵西，东面南上；诸祖母以下哭於帷西，北壁下，南面东上；外姻哭於南厢：丈夫於帷东，北面西上；妇人於帷西，北面东上。有亲宾吊哭者，升堂，西向灵哭如常。其吊於庭者，称 痛当柰何 ，馀如常仪。哭尽一哀，相者引主人以下降，各还次。沐浴以俟虞。（斩縗者沐而不栉，齐縗者以下栉。）
虞祭
柩既入壙，国官若僚佐之长与祝（六品以下无国官，以下同。）先归修虞事。牢馔如殷奠，器用乌漆。先造虞主，以乌漆匮匮之，盛於箱，乌漆趺，一皆置於别所。（虞主用桑，主皆长一尺，方四寸，上顶圆，径一寸八分，四厢各刻一寸一分，又上下四方通孔，径九分。其匮，底盖俱方，底自下而上，盖从上而下，与底齐。其趺方一尺，厚三寸。将祭，出神主置於座，其匮安於神主之后。四品以下无。）具馔於堂东。灵车将至，掌事者先施灵座於寝堂室内户西，东向；於灵东又南北设帷，东出户。（若室内窄，则设灵座於堂。）腰舆将入，祝奉虞主入置於灵座，东向，设素几於右。（自腰舆以下，四品以下无。）掌事者设洗於西阶西南，北向，东面当西霤，（六品以下西荣。）南北以堂深；罍水在洗西，篚在洗东，南肆，篚实爵一，巾一，加幂。设瓦甒二於灵座之左，北墉下，醴酒在东，幂用絺，加勺，南柄。
既沐浴，主人及诸子、妻妾、女子子内外升诣灵所。主人及诸子倚仗於室户外，及应拜者哭於灵东西如初，内外皆哭。祝与执樽罍篚者各就樽罍篚所立。执馔者以馔入，俱升自东阶，陈设如殷奠之仪，讫，掌馔者降出。
相者引主人降自西阶诣罍洗，主人止哭，执罍洗者酌水，主人盥手，执篚者取巾於篚，兴，授主人，主人拭手讫，受巾奠於篚。又取爵，兴，以授主人，执罍洗者又酌水，主人洗废爵，（爵无足者。）执篚者又授巾，主人拭爵讫，受巾奠於篚。相者引主人升自西阶，诣酒樽所，执樽者举幂，主人酌醴。相者引主人进诣灵座前，西向跪，奠爵於馔前，俯伏，兴，少退，西向立。祝以祝文进立於神座之右，北面，内外皆止哭。祝跪读祝文曰： 维年月朔日，子哀子某，（孙称哀孙，此为母及祖母所称也。父祖则称孤子孤孙。）敢昭告於考某官封谥：（妣则云妣夫人某氏。孙为丧主，则称祖。）日月遄速，奄及反虞，叩地号天，五情糜溃。谨以洁牲柔毛、刚鬛、明粢、芗合、芗萁、嘉蔬、嘉荐、醴齐，（四品以下，谨以洁牲刚鬛、嘉荐、普淖、明齐、溲酒。馀同。）哀荐祫事於考某官封谥，尚飨。 祝兴。主人哭，再拜。内外应拜者，皆哭，再拜。祝进，跪奠版於灵座，兴，出复位。哭尽哀。
相者引主人以下出，杖，降自西阶各就次。妻妾、女子子以下各还别室。祝阖户，与执樽罍者降出。少顷，祝与掌馔者入，开户，彻馔，祝匮主，（四品以下无主。）阖户以出。掌事者埋重於门外道左。
閒日再虞，后日三虞，礼皆与初虞同。又閒日为卒哭祭。其虞祝辞，再虞云 哀荐虞事 ，第三虞云 哀荐成事 。
卒哭祭
前一日之夕，掌事者改庐，剪屏，柱楣，涂庐不涂见面，（涂庐里，不涂庐外。）剪蒲为席，不缘，以木为枕。牢馔如虞祭。其日夙兴，祝入，烛先，升自阼阶，入於室，祝整拂几筵，启匮，出神主，置於座以出。（自启匮以下，四品以下无。）掌事者设洗於西阶西南，北向，东面当西霤，（六品以下当西荣。）南北以堂深；罍水在洗西，篚在洗东，南肆，篚实爵一，巾一，加幂。设瓦甒二於灵座之左，北墉下，醴酒在东，幂用絺，加勺，南柄。掌事者具馔於堂东。祝与执樽罍篚者先入，立於樽罍篚之后。
内外縗服俱升。主人及诸子倚仗於室户外，俱立於灵座东，西面南上；妻妾、女子子立於灵座西，东面南上。内外各就位，坐哭。（应拜者立。）掌馔者以馔升，入设於灵座前。
相者引主人降自西阶，诣罍洗，主人止哭，盥手洗爵；相者引主人升自西阶，入诣酒樽所，主人酌醴；相者引主人进，跪奠於灵座前，俯伏，兴，少退，西面立。应拜者陪於后。祝持版入，立於灵座之南，北面。内外止哭。祝跪读祝文曰： 维年月朔日，子哀子某，敢昭告於考某官封谥：（妣云妣夫人某氏。）日月不居，奄及卒哭，追慕永往，攀号无逮。谨以洁牲柔毛、刚鬛、明粢、芗合、芗萁、嘉蔬、嘉荐、醴齐，（四品以下，谨以洁牲柔毛、刚鬛、嘉荐、普淖、明齐、溲酒。馀同。六品以下无柔毛，馀与四品、五品同。下皆准此。）哀荐成事於考某官封谥，尚飨。 主人以下哭再拜，内外应拜者皆再拜哭。祝兴，进，跪奠版於灵座前，兴，还樽所。（祝读版讫，兴，跪进版，与主人哭同时。）相者引主人退复位，哭尽哀，内外各还次。祝阖户，与执樽罍者降出。少顷，与掌馔者入，开户，彻馔，祝匮主，阖户以降。
自卒哭之后，朝一哭，夕一哭，蔬食饮水，周而小祥。
小祥祭
主人有司先制栗主并趺匮等，如丧主之礼。（四品以下无。）前一日之夕，毁庐为垩室，设蒲席。周丧垩室者除之，设地席。陈练冠於次。主人及诸子俱沐浴，栉，爪剪。牢馔及器如卒哭之礼。
其日夙兴，祝入，烛先，升自阼阶，入於室。（四品以下无主人，加整拂几筵以出。）祝於灵座之西更设丧主座，东向。祝奉丧主置於座讫，祝出，迎栗主入置於旧灵座，祝开匮，奉出栗主，置於灵座讫，设几於右，乃出。（四品以下无奉主仪。）
掌事者设罍洗篚於西阶西南如初。篚实爵一，巾一，加幂。设瓦甒二於灵座之左，北墉下，醴酒在东，幂用絺，加勺，南柄。具馔於堂东。祝与执樽罍篚者先入，立於樽罍篚之后。
内外縗服。主人倚仗於阶东，俱升就位，（应拜者立。）哭尽哀，相者引降，主人杖就次，主妇以下各就次。主人及诸子除首绖，著练冠，妻妾、女子子除腰绖。周服者者除之，丈夫素服吉冠屦，妇人素服吉屦。相者引主人及诸子倚杖如初，内外俱升就位哭。掌馔者以馔升自东阶，入设於灵座前，设讫，掌馔者降自西阶以出。
相者引主人降自西阶，诣罍洗，主人止哭，盥手洗爵；相者引主人升自西阶，入诣酒樽所酌醴，进，跪奠於灵座前，俯伏，兴，少退，西面立。祝持版进立於灵座之右，北面。内外皆止哭。祝跪读祝文曰： 维年月朔日，子哀子（父殁称孤子。）某敢昭告於考某官封谥：（妣云妣夫人某氏。）岁月警迫，奄及小祥，攀慕永远，重增屠裂。谨以洁牲柔毛、刚鬛、明粢、芗合、芗萁、嘉蔬、嘉荐、醴齐，（四品以下，谨以洁牲柔毛、刚鬛、嘉荐、普淖、明齐、溲酒。馀同。）祗荐祥事於考某官封谥，尚飨。 主人哭再拜，内外应拜者皆再拜哭。祝兴，进，跪奠版於灵座，兴，还樽所。（主人哭拜与祝兴奠版同时。）相者引主人就位，哭尽哀，内外各还次。（主人杖如式。）祝阖户，与执樽罍者降出。少顷，祝与进馔者入，开户，彻馔，祝匮主，阖户以降。其丧主祝奉出，埋之於庙门外之左。（四品以下，但祝阖户以降，无匮主仪。）
自小祥之后，止朝夕之哭，（哭无时，哀至则哭。）始食菜果，饭素食，饮水浆。无盐酪不能食，盐酪可。又周而大祥。
大祥祭
前一日之夕，除垩室，张帷，又备内外受服（谓之大祥之服。）各於其次。主人及诸子俱沐浴、栉、爪剪。牢馔及器如小祥之礼。
其日夙兴，内外各服其縗服，并於次哭，尽哀。除服者著除服讫，又哭，尽哀止。昧爽前，（六品以下云夙兴。）祝入，烛先，升自阼阶，入於室，祝整拂灵筵，启匮出神主，置於座，右几以出。（四品以下，唯祝入整拂几筵以出。）
掌事者设罍洗篚於西阶西南如初，篚实爵一，巾一，加幂。设瓦甒二於灵座之左，北墉下，醴酒在东，幂用絺，加勺，南柄。具馔於堂东。祝与执樽罍者先入，立於樽罍之后。内外俱升，就位哭。掌馔者以馔升自东阶，入设於座前，置设讫，掌馔者降自西阶以出。
相者引主人降自西阶，诣罍洗，主人止哭，盥手洗爵。相者引主人升自西阶，诣酒樽所，酌醴，进，跪奠於灵前，俯伏，兴，少退，西面立。祝持版进立於灵座之右，北面。内外皆止哭。祝跪读祝文曰： 维年月朔日，子哀子（父丧称孤子。）某敢昭告於考某官封谥：（妣云妣夫人某氏。）日月逾迈，奄及大祥，攀慕永远，无任荒踣。谨以洁牲柔毛、刚鬛、明粢、芗合、芗萁、嘉蔬、嘉荐、醴齐，（四品以下，谨以洁牲柔毛、刚鬛、嘉荐、普淖、明齐、溲酒。馀同。）祗荐祥事於考某官封谥，尚飨。 主人哭再拜，应拜者皆再拜哭。祝兴，进，跪奠版於灵座，兴，还樽所。相者引主人就位哭，尽哀。
主人以下各还外寝，妻妾、女子子以下还於寝。祝阖户，与执樽罍者降出。少顷，掌馔者入，开户，彻馔，祝匮主，（四品以下但掌事者除灵座。）阖户而出。
閒月而禫。自大祥之后，外无哭者，食有醢酱。
禫祭
前一日，掌事者先备内外禫服，各陈於别所。主人及诸子俱沐浴、栉、爪剪，仍宿於外寝。牢馔及器如大祥之礼。
其日夙兴，祝入，烛先，升，拂几筵，启匮，出神主置於座。（四品以下唯设几筵於奠。）掌事者设罍洗篚於东阶东南如常，篚实爵一，巾一，加幂。设瓦甒二於座之左，北墉下，醴酒在东，幂用絺，加勺，南柄。具馔於堂东。祝与执樽罍篚者先入，立於樽罍篚之后。
主人及诸子、妻妾、女子子仍祥服，（为长子三年者亦祥服。）内外俱升就位，哭尽哀，降，释祥服，应禫服者著禫服。相者引主人以下俱升，就位哭。掌馔者以馔入，升，设於座前讫，执馔者出。
相者引主人降自东阶，诣罍洗，盥手洗爵；相者引主人升自东阶，诣酒樽所，酌醴，进，跪奠於座前，俯伏，兴，少退，西面立。祝持版进立於座之右，北面。内外皆止哭。祝跪读祝文曰： 维年月朔日，子孤子某，敢昭告於考某官封谥：（妣曰妣夫人某氏。）禫制有期，追远无及，谨以洁牲柔毛、刚鬛、明粢、芗合、芗萁、嘉蔬、嘉荐、醴齐，（四品以下谨以洁牲柔毛、刚鬛、嘉荐、普淖、明齐、溲酒。馀同。）祗荐禫事於考某官封谥，尚飨。 主人哭再拜，应拜者再拜，内外皆哭。祝兴，进，跪奠版於座，还樽所。
相者引主人以下出，降自东阶，还寝；内相者引妻妾、女子子以下降自西阶侧，还於寝。祝阖户，与执樽罍者降出。少顷，掌馔者入，开户，彻馔以出；祝匮神主，阖户以降。
祔庙如别仪。自禫之后，内无哭者，始饮醴酒，食乾肉。
祔庙（六品以下云祔祭。）
将祔，卜日如常仪。（四品以下筮日如常仪。）
将祔，掌事者先於始祖庙室内西壁为埳室。（四品以下无此仪。）前三日，主人及亚献、终献及诸执事者俱散斋二日，致斋一日。
前一日，掌事者清扫庙之内外。其庙应递迁者，皆出神主置於座，（四品以下，但递迁者设座，无神主，下同。）主人以酒脯告迁讫，遂移床幄，以次迁神主，置於幄座，又奠酒脯醢以安神。少顷，掌馔者彻馔以出，掌庙者以次匮神主纳於埳室讫，（六品以下，但前一日掌事者清扫正寝之内外。其日未明，掌事者设曾祖之座於正寝室内之奥，东向。）又设考之祔座於曾祖室内东壁下，西向，右几。（妣则祔於曾祖姑，设座亦如之。言曾祖及曾祖姑，皆据孝子之言，於亡者祖及祖姑也。祔於曾祖，则曾祖妣配，有事於尊，可以及卑者。六品以下，设考之祔座於曾祖座东南，北向，皆右几。馀同。）设主人位於东阶东南，西向。设子孙位於南门内道东，北面西上。设亚献、终献位於主人东南，设掌事者以下位於终献东南，俱西面北上。（亚献终献以国官僚佐，若无，亲宾充。）设赞唱者位於主人西南，西面。设酒樽於堂上室户之东南，北向西上。设洗於阼阶东南，北向，东西当东霤，（六品以下云东荣。）南北以堂深；罍水在洗东，篚在洗西，南肆，篚实爵三，巾二，加幂。（其爵数每庙三。）
祔日，内外夙兴，掌馔者先具少牢之馔二座，各俎三，簋二，（六品以下具特牲之馔二座，各俎一，簋二。馀同。）簠二，鉶二，酒樽二。其二樽，一实玄酒，为上；一实清酒，次之。（上樽加玄酒者，重古。）其笾豆，一品者各十二。（二品三品各八，四品五品各六，六品以下者各四。）主人及行事者各服祭服。掌事者具腰舆。掌庙者开神主置於座，降出。（曾祖妣神主并而处右。若祔妣则出曾祖妣神主而）（已。）执樽罍篚者入就位。（四品以下，则主人以下皆入就位，又诸妇人停於门外，周以行帷，俟祭讫而还。六品以下，则诸妇人位於西阶西南，馀与四品以下同。）
内外俱就灵室所。祝进座前，西面告曰： 以今吉辰，奉迁神主於庙。 执舆者以舆升，入，进舆於座前。祝纳神主於匮，置於舆，祝仍扶於左，（若祔妣，则阍寺之属扶於右。）降自西阶，子孙内外陪从於后。至庙门，诸妇人停於门外，周以行帷，俟祭讫而还。神主入自南门，升自西阶，入於室。诸子孙从升，立於室户西，重行东面，以北为上。行事者从入，各就位。舆诣埳室前，回舆西向。祝启匮，出神主置於座。舆降，立於西阶下，东向。相者引主人以下降自东阶，各就位。（自内外各就灵室以下，四品以下无。）祝立定，赞唱者曰： 再拜。 在位者皆再拜。掌馔者引馔入，升自东阶，入於室，各於神座前施设讫，掌馔以下降出。
相者引主人诣罍洗，盥手洗爵，升自东阶，诣酒樽所，执樽者举幂，主人酌酒，相者引主人入室，进，北面跪奠爵於曾祖神座前，俯伏，兴；相者引主人出，诣酒樽所，取爵酌酒，入室，进，东向跪奠於祖神座前，俯伏，兴，出户北面立。（群祖及考皆如之。）祝持版进於室户外之右，东向跪读祝文曰： 维年月朔日，子孝曾孙某官封某敢昭告於曾祖某官封谥、（若无官封，但云曾祖之灵。祔母云曾祖妣夫人某氏，不告曾祖。）祖某官封谥、（若祔母，云祖妣某氏。以下无官封者，但云考妣之灵。）考某官封谥：（若祔母，云妣某氏。如父在，不可遽迁祖妣，先妣宜於庙东北，当别立一室，藏其主，待考同）（祔。）某罪积不灭，岁及免丧，先王制礼，练主人祔，宗庙上迁，昭穆继序，是用適於皇考封谥，以迁王考封谥，跻祔孙某封谥。（无官封者，但云以適迁於祖，跻祔某孙。若母同祔，则云適迁於祖姑夫人某氏，以跻祔孙妇夫人某氏。各随所称。无官封者，但云以適迁於祖姑某氏，以跻祔孙妇某氏。）谨以洁牲刚鬛，嘉荐、普淖、明齐、溲酒，祗荐於曾祖某官封谥，曾祖妣某氏配；祖某官封谥，祖妣某氏配；考某官封谥。（若祔母，则云曾祖妣某氏，祖妣某氏。）尚飨。 兴。主人再拜。祝进，入，奠版於曾祖神座，兴，还樽所。相者引主人入室，立於西壁下，东面再拜。相者引主人出，降，还本位。
初主献将毕，相者引亚献诣罍洗，盥手洗爵，升诣酒樽所，酌酒，入，进，北面跪奠於曾祖座前，俯伏，兴；相者引亚献诣酒樽所，取爵酌酒，入，进，东面跪奠於祖神座，（考亦如之。）俯伏，兴，出户北面再拜讫，又入室，立於西壁下，东面再拜，相者引出，降复位。
亚献将毕，相者引终献诣罍洗，盥手，升酌终献如亚献之仪讫，相者引终献降复位。
祝入，彻豆，还樽所。赞唱者曰： 再拜。 在位者皆再拜。相者引主人出，又相者引在位子孙以下出。掌馔者入，彻馔以出。掌庙者与祝、阍寺纳曾祖神主於埳室，出。又以腰舆升，诣考神座前，祝纳主於匮，置於舆，诣考庙，出神主置於座，进酒脯之奠於座前，少顷彻之，祝纳神主於埳室。（自掌庙者以下，六品以下无。）
齐縗三年，其虞、卒哭、祥、禫变除之节，与斩縗同。父在为母、为妻当二祥及禫，日月之期虽异，其仪节则同。周服以下变除，依其月算，各以其日之晨，备縗服，升就位，哭尽哀，降诣别室，释縗服，著素服，又就位哭尽哀，出就别室终日。异门者至夕，各还其家。
