<strong>礼九十二开元礼纂类二十七军礼一</strong>
皇帝亲征类於上帝（宜社附）
纂严纂严前一日，本司承制宣摄内外诸司，各随职备办。尚舍奉御施御幄於太极殿北壁下，南向如常。守宫设群官文武次於东西朝堂如常仪。典仪设群官位於殿庭，文东武西，每等异位，重行北面，相对为首。乘黄令陈革辂及玉辂以下及车旗之属如常。未明一刻，开诸宫门，诸卫勒所部列黄麾仗屯门及陈於殿庭如常仪。
其日平明，留从之官悉集朝堂次。侍臣服平巾帻，葱褶；其将帅等及从行之官亦平巾，葱褶。留守之官公服。上水五刻，侍中版奏： 请中严。 鈒戟近仗以次列於殿庭。上水三刻，通事舍人引群官以次入就位，诸侍臣俱诣閤奉迎。侍中版奏： 外办。 皇帝服武弁服，御舆以出，曲直华盖侍卫警跸如常，即御座，南向坐。典仪唱再拜，群官在位者皆再拜讫，中书令承旨敕百僚讫，通事舍人以次引群官出。侍中跪奏： 礼毕。 俯伏，兴。皇帝降御座，乘舆入自东房，侍中从至閤如常。
斋戒
将告，有司卜日如别仪。前一日，皇帝清斋於太极殿，诸应告之官及群官客使等各於所司及公馆，诸军将各於正寝，俱清斋一宿。（若在营者，斋於军幕。）馀如郊祀仪。
陈设
前告三日，陈设如巡狩告圆丘仪。（社施大次於社宫西门之外道北，南向，设告官等次以下如祭社之仪。）又设军将次於外壝南门外道东，西向北上。前二日，设乐悬、燎坛、群官版位等并如告圆丘之仪。又设军将位於悬南，每等异位，重行，北面西上。军将门外位於南壝外道东，西向北上。（社，设军将次於社宫北门之外，道西，东向北上。设乐悬等如祭社仪。又为瘗埳二於乐悬之北如常。又前一日，奉礼设御位於北门内，当社坛南向。设太祝等奉血币位於埳北如常。郊社令帅府史一人及斋郎以樽坫罍洗篚幂入设皆如常。）告日未明十五刻，烹牲如常。（苍牲二，一正座，一配座。社，烹牲於厨，用黑牛二。斋郎以豆取毛血如常。）未明四刻，太史令、郊社令各服其服，升设神座如常仪。
銮驾出宫
皇帝武弁乘革辂，备大驾及严鼓时刻、奏请进发、内外器服皆如常仪。前后备六军。（诸军严鼓一准大驾。）
荐玉帛（礼与巡狩告社同）
其日未明二刻，下至太常卿引皇帝至内壝门，并如巡狩圆丘亲告仪。（天帝太樽二，实以汎齐，明水实於上樽。山罍二，一实玄酒，为上，一实清酒。玉币以苍。唯无礼部尚书、太常卿陪从。）皇帝至版位，西向立。（每立定，太常卿与博士退立於左。）太常卿前奏： 请再拜。 退复位。皇帝再拜。以下至奠玉帛讫，降坛还版位，乐止，并如巡狩亲告仪。
进熟
皇帝既升奠玉币，太官令出帅进馔者，以下至皇帝降坛还版位，谒者引司徒降复位，并如巡狩圆丘亲告仪。（宜社，自引司徒降复位以上，同巡狩告社仪。）皇帝既降坛，谒者引诸军将诣坛东阶升，进立於天帝神座前，北面西上。（宜社，立於太社神座前，南面西上。）初军将升，太祝帅斋郎以爵酌福酒，进立於军将之西，东面北上。（宜社，於军将东，西面南上。）军将俱再拜受爵，跪祭酒，啐酒，奠爵兴。太祝各帅斋郎进俎，减神前胙肉，以次授，军将受以授斋郎。军将俱跪取爵，遂饮卒爵，太祝帅斋郎受爵复於坫。军将俱兴，再拜，谒者引军将降复位。太祝各进跪彻豆，还樽所。奉礼曰： 赐胙。 赞者唱： 众官再拜。 众官在位者皆再拜。（已饮福者不拜。）元和之乐作。太常卿前奏： 请再拜。 退复位。皇帝再拜及燎燔以下至燔祝版，并如巡狩亲告仪。（宜社，自皇帝再拜以下至燔祝版。并如巡狩告社仪。）
銮驾还宫（如郊社仪。宜社附。）
◎皇帝亲征告於太庙
斋戒
将告有司卜日、皇帝清斋及应告官清斋等，并如巡狩告仪。又诸军将各於正寝清斋一宿。（若在营，斋於军幕。）诸卫令其属守庙门，与太乐工人俱清斋如常仪。
陈设
前告三日，陈设如巡狩告庙仪。又设军将次於南门外道东，西向北上。前二日，设乐悬。前一日，设御座及从驾官位如巡狩告庙仪。又设军将位门外道东，每等异位，重行，西向北上。设樽罍洗篚。告日未明十五刻，烹牲等并如巡狩告庙仪。
銮驾出宫
皇帝服武弁服，乘革辂，前后备六军，严鼓，并准大驾，馀同圆丘仪。
晨祼（巡狩告庙同）
馈食
皇帝既升祼，下至酌献九室讫降复位，并如巡狩告庙仪。又皇帝既降，谒者引诸军将升自东阶，进立於睿宗大圣至孝皇帝室户前，北面西上。初军将升，诸太祝各帅斋郎以爵酌罍福酒，进立军将之东，西面北上，以下至啐奠降复位，如类上帝仪。登歌作，诸祝各入室彻豆还樽所，以下至燔版於斋坊，如类上帝仪。
銮驾还宫
皇帝既还大次，侍中版奏： 请解严。 （将士不得辄离部伍。）皇帝仍武弁，乘革辂还宫如常仪。
凯旋告日，陈俘馘於南门外，北面西上，军实陈於后。其告奠之礼皆与告礼同。
解严
未解严前一日，本司各随职供办。尚舍奉御设御座於太极殿中楹閒南向如常。守宫设文武百官次於东西朝堂，奉礼於东西朝堂设文武官版位如初。典仪设位於殿庭，文东武西，皆重行北向，相对为首。设典仪位於东阶东南，赞者二人在南差退。乘黄令陈革辂旌旗之属於殿庭。
其日平明，诸卫各勒所部屯门列仗，百官服葱褶，督将戎服，皆集朝堂次。昼漏上水五刻，侍中版奏： 请中严。 鈒戟以次列於殿庭。上水七刻，典谒引群官以次入就位。上水十刻，应奉迎之官诣閤奉迎。侍中版奏： 外办。 皇帝服通天冠，绛纱袍，御舆以出，曲直华盖警跸如常。皇帝出自西房，即御座，侍臣夹侍如常。典仪称再拜，赞者承传，群官皆再拜。通事舍人以次引群官出。侍中跪奏称： 礼毕。 俯伏，兴，还侍位。皇帝降座，御舆入自东房，侍臣从至閤如常。
皇帝亲征禡於所征之地
将祭，有司卜日如别仪。
前祭一日，皇帝清斋於行宫。凡应祭之官清斋於祭所。近侍之官与从祭群官及诸军将皆於军幕清斋一宿。诸卫令其属各以其方器服守卫壝门，亦清斋一宿。尚舍直长施大次及群官军将等次，如类上帝仪。右校修除祭所，又为瘗埳於神座西北内壝之外，方深取足容物。
前一日，奉礼设御位於神座东南，西向。设望瘗位於神座西南，当瘗埳，北上。设诸祭官位於御位东南，执事者位於其后，俱重行，西向北上。设御史位，一位於神座西南，东向；一位於神座东南，西向。设奉礼位於祭官西南，赞者二人在南，差退，俱西向北上。又设奉礼赞者位於瘗埳西，南上。设从祭群官位於祭官之南，俱重行，西向北上。设军将位於南厢，重行，北向西上。设门外位：祭官以下皆於东壝之外道南，从祭群官位於祭官之南，俱重行，北向西上。军将位於南壝外道东，重行，西向北上。兵部侍郎建二旗於南门外。（去门三十步。）郊社令帅府史及斋郎以樽坫罍洗篚幂入设於位，牺樽二、象樽二、山罍二皆於神座东南，俱北向，西上。（樽皆加勺幂，有坫以置爵。）设御洗又於酒樽东南，诸将罍洗又於东南，北向，及设篚幂如常，（篚实以巾爵。）执樽罍篚幂者如常。设币篚於酒樽之所。
祭日未明十五刻，太官令先备特牲之馔。（牲以犊。）未明四刻，郊社令奉熊席，入设黄帝轩辕氏神座於壝内近北，南向。兵部侍郎置甲胄弓矢於座侧，建槊於座后。未明二刻，郊社令、良酝令各帅其属入实樽罍及币，（牺樽实以醴齐，象樽实以盎齐，山罍实以清酒。齐皆加明水，酒加玄酒，各实於上樽。）太官令帅进馔者实诸笾豆簋簠。
未明一刻，奉礼帅赞者先入就位。赞引引御史、太祝与执樽罍篚者入当御座前，重行，北向西上。立定，奉礼曰： 再拜。 赞者承传，御史以下皆再拜。执樽罍者各就位。赞引引御史、太祝行扫讫，引就位。
皇帝服武弁之服诣祭所，诸将与从祭之官皆戎服陪从如常。驾将至，谒者引行事之官皆就东门外位。驾至大次门外，下马，之大次。郊社令以祝版进御署如常。谒者、赞引各引从驾群官及诸将俱就门外位。谒者、赞引各引祭官及从祭群官、诸军将等次入就位。皇帝停大次半刻顷，太常博士引太常卿立於大次门外，当门北向。
侍中版奏： 外办。 皇帝出次，博士引太常卿，太常卿引皇帝入门，仗卫停於门外，近侍者从入如常。皇帝至版位西向立。（每立定，太常卿与博士退立於左。）太常卿前奏： 再拜。 退复位。皇帝再拜。奉礼曰： 众官再拜。 众官在位者皆再拜。太常卿前奏： 有司谨具，请行事。 退复位。太祝跪取币於篚，兴，立於樽所。（凡取物者，皆跪俯伏而取以兴，奠物则跪奠讫，俯伏而后兴。）太常卿引皇帝进神座前，北向立。太祝以币授侍中，侍中奉币东向进，皇帝受币。太常卿引皇帝进，北向跪奠於神座，俯伏，兴。太常卿引皇帝少退，北向再拜讫，太常卿引皇帝还版位，西向立。於众官拜讫，太官令出，帅进馔者奉馔陈於东门之外；谒者引司徒出诣馔所，司徒奉俎。皇帝既复位，太官令引馔入，太祝迎引设於神座前，讫，谒者引司徒以下还本位，太祝还樽所。
太常卿引皇帝诣罍洗，侍中、黄门侍郎赞洗、授巾爵并如常仪。谒者引司徒进立於樽所，斋郎奉俎立於司徒之后。皇帝洗爵讫，太常卿引皇帝诣樽所，执樽罍者举幂，侍中赞酌醴齐讫，太常卿引皇帝进轩辕氏神座前，北向跪奠爵，俯伏，兴，太常卿引皇帝少退，北向立。太祝持版进於神座之右，东面跪读祝文。（文临时撰。）讫，兴，皇帝再拜，太祝进奠版於神座，还樽所。太祝以爵酌上樽福酒以授侍中，侍中受爵西向进皇帝，皇帝再拜受爵，跪祭、啐、奠爵、受胙，至还本位，如常仪。谒者引亚献上将诣罍洗，盥手洗爵酌盎齐，奠、啐、受福如上讫，还本位。谒者又引次将终献，如亚献仪。太祝进彻豆如式，奉礼曰 赐胙 ，以下至望瘗位、礼毕还大次，并如常。其窴土，埳东西各四人。若备六军及严鼓，作止如类告之礼。
皇帝亲征及巡狩郊祭有司軷於国门
车驾出日，右校先於国门外委土为軷；（軷，为山象也。）又为瘗埳於神座西北，方深取足容物。太祝布神座於軷前，南向。太官令帅宰人刳羊。郊社令之属设樽罍篚幂於神座之左，俱右向。置币於樽所。
驾将至，太祝立於樽洗东南，西向；祝史与执樽罍篚者俱就樽罍所立。太祝再拜，诣樽所取币，进，跪奠於神座，兴，还本位。进馔者荐脯醢於神座前，加羊於軷，西首。太祝诣罍洗盥手洗爵，诣樽所酌酒，进，跪奠於神座前，兴，少退，北向立读祝文讫，（祝文临时撰。）太祝再拜，还本位。少顷，太祝帅斋郎奉币爵酒馔物，宰人举羊肆解之，太祝并载埋於埳，窴之。执樽者彻罍篚席。驾至，权停。太祝以爵酌酒授太仆卿，太仆卿左执辔，右受酒，祭两轵及軓前，（轵，毂末。軓，轼前。）乃饮，授爵而退，遂驱驾轹軷上而行。
皇帝亲征及巡狩告所过山川
前一日，诸告官俱清斋於告所，执事者先修除告所。又为瘗埳，当神座之南如常。太官令备牢馔。（岳镇海渎用太牢，中山川用少牢，小山川用特牲。若行速即用酒脯。）
告日，郊社丞布神座席於告所，近北南向。设酒樽於神座之左，而右向。设洗於酒樽东南，北向，其执樽者位如常。奉礼设告官位於罍洗东南，西向；执事者位於其后，北上。设奉礼位於告官西南，东向；赞者二人在南，少退。所司实樽罍俎豆，太祝实币篚，斋郎取豆血。（币长一丈八尺，各随方色。）奉礼帅赞者先入就位，执樽罍篚幂者次入就位，谒者引告官以下次入就位。立定，奉礼曰： 再拜。 赞者承传，告官以下皆再拜。
谒者进告官之左，白： 有司谨具，请行事。 退复位。奉礼曰： 再拜。 告官以下皆再拜。太祝以币授告官，告官受币，谒者引告官诣神座前，北面跪奠币，俯伏，兴，少退，再拜，告官复位。太官丞引馔入，太祝迎引设於神座前，太官丞以下还本位。谒者引告官诣罍洗，盥手洗爵讫，引告官诣酒樽所，执樽者举幂，告官酌酒，进，跪奠於神座，俯伏，兴，少退，北向立。太祝持版进於神座之右，东面跪读祝文（祝文临时撰。）讫，兴，告官再拜，太祝进，跪奠版於神座，俯伏，兴，还樽所。太祝以爵酌福酒，进告官之右，西向立。告官再拜，受爵，跪祭、啐、奠爵及受胙，以下望瘗等至燔版位，并如常仪。其窴土则埳东西各二人。
平荡寇贼宣露布
其日，守宫量设群官次。露布至，兵部侍郎奉以奏闻，仍承制集文武群官、客使於东朝堂。群官客使至，俱就次各服其服。奉礼设群官版位於东朝堂之前，近南，文东武西，重行北向，相对为首。又设客使位如常仪。设中书令位於群官之北，南面。
量时刻，吏部、兵部赞群官客使出次，谒者、赞引各引就位。立定，中书令受露布置於案，令史二人绛公服对举之。典谒者引中书令，举案者从之，出就南面位，持案者立於中书令西南，东面。立定，持案者进，中书令取露布，持案者退复位。中书令称： 有制。 群官客使皆再拜。中书令宣露布讫，群官、客使又再拜，皆舞蹈讫又再拜。谒者引兵部尚书进中书令前，受露布，退复位，兵部侍郎前受之。典谒引中书令入，谒者引群官客使各还次。
遣使劳军将
前一日，执事者先设使者次於营南门之外道右，南向。
使者至，谒者引之次。使者将到，兵部先集大将以下於南门之外，列左右厢，俱重行北向，相对为首。使者出次，谒者引立於门西，东面；持节者立於使者之北，吏二人持制书案，立於使者西南，俱东面。立定，大将北面再拜。
谒者引使者，持节者前导，入门而左，持案者从之。使者立於幕前，南面；持节者立於使者之东，少南，西面；持案者立於使者西南，东面。又谒者引大将以下入立於使者之南，依左右厢俱重行北面，相对为首。立定，持节者脱节衣，持案者进使者前，使者取制书，持案者退复位。使者称： 有制。 大将以下俱再拜。宣诏讫，大将以下又再拜。谒者引大将进使者前，北面受制书，退复位。持节者加节衣，谒者引使者，持节者前导以出，持案者从之，俱复门外位。大将以制书授左右，拜送使者於门外。使者还，大将入。
初使者出，诸将以下以次出。若赐衣物，使者出次立於门外。立定，执事者以衣物立於案南，俱东面北上。使者入，衣物随入。初大将受制书复位，执事者以衣物遍授之。大将以下受讫，又再拜。
皇帝讲武
仲冬之月，讲武於都外。
前期十有一日，所司奏请讲武，兵部承诏遂命将帅简军士。有司先芟莱除地为场，方一千二百步，四出为和门。又於其内墠地为步骑六军营域处所：左右厢各为三军，皆上军在北，中军次之，下军在南，东西相向。中閒相去三百步，五十步立表一行，凡立五行，表閒前后各相去五十步，为三军进止之节。又别墠地於北厢，南向，为车驾停观之处。
前三日，尚舍奉御设大次及御座於其中如常仪。
前一日，讲武将帅及士卒集於墠所，禁止諠譁。依方色建旗为和门，於都墠之中及四角皆建以五采牙旗，旗鼓甲仗威仪悉备於墠所。大将以下各有统帅如常式。步军大将被甲胄乘马，教骑大将亦乘马，教习士众为战队之法。凡教为阵，少者在前，长者在后；其还则长者在前，少者在后。长者持弓矢，短者持戈矛，力者持旌旗，勇者持钲鼓。刀楯为前行，持槊者次之，弓箭为后行。将帅先教士众习见旌旗指麾之踪，旗卧即跪，旗举即起；金鼓动止之节，声鼓即进，鸣金即止；知刑罚之苦，赏赐之利，持五兵之便，战斗之备，习串跪起及行列险隘之路。
讲武日，未明十刻，军士皆严备。五刻，将士皆贯甲，步军各为直阵以相俟，将军依仪各依格备物，大将军各依格处分军中，立於旗鼓之下。（凡六军各鼓一十二、钲一、角四，并於其军后表之下。）銮驾出宫如常式。
讲武日未明七刻，搥一鼓为一严，（三严时节，前一日侍中奏裁。出宫以刚日。）侍中奏开宫殿门及城门。未明五刻，搥二鼓为再严，侍中版奏 请中严 。文武官应从者俱先置，文武官皆公服。所司为小驾，依图陈设。未明二刻，搥三鼓为三严，诸卫各督其队与鈒戟以次入陈於殿庭。诸侍卫之官各服其器服，诸侍臣俱诣西阶下奉迎。（侍中负玺如式。）乘黄令进革辂於太极殿前，皇帝服武弁之服，馀并如圆丘仪。
驾至墠所，兵部尚书介胄乘马奉引，至讲武所，入自都墠北和门，至两步军之北，当空南向。黄门侍郎奏称： 请降辂。 还侍位。皇帝降辂，入大次而观。兵部尚书停於东厢，西向。三仗小退以通观路。领军减小驾骑士，立於都墠之四周。侍臣依左右厢立於大次之前，东西面北上。文武九品以上皆公服，文东武西，在侍臣之外十步所，重行北上。诸州使人及蕃客先集於都墠北和门外，东方南方立於道东，西方北方立於道西，皆向辂而立，以北为上。驾至和门，奉礼曰： 再拜。 在位者皆再拜，皇帝入次，谒者引诸州使人，鸿胪卿引蕃客，东方南方立於大次东北，南向，以西为上；西方北方立於大次西北，南向，以东为上。若有观者，立於都墠骑士仗外，四周任意。然后讲武。
诸州使人及蕃客立定，吹大角三通，中军将各以鞞令鼓，二军俱击鼓。三鼓，有司偃旗，步士皆跪。二军诸帅果毅以上各集於中军大将旗鼓之下。左厢中军大将立於旗鼓之东，西面；诸军将立旗鼓之南，北面东上。右厢中军大将立於旗鼓之西，东面；诸军将立於旗鼓之南，北面西上。以听誓。大将誓曰： 今行讲武，以教人战，进退左右一如军法。用命有常赏，不用命有常刑，可不勉之！ 誓讫，左右三军各长史二人，振铎分循以警众，诸果毅各以誓词遍告其所部。遂声鼓，有司举旗，士众皆起，骑徒皆行，及表，击钲，骑徒乃止，又击三鼓，有司偃旗，士众皆跪。又击鼓，有司举旗，士众皆起，骑骤徒趋，及表乃止，整列立定。东军一鼓，举青旗为直阵，西军亦鼓而举白旗为方阵以应之；次南军一鼓而举赤旗为锐阵，北军亦鼓而举黑旗为曲阵以应之。次东军鼓而举黄旗为圆阵，西军亦鼓而举青旗为直阵以应之。次西军鼓而举白旗为方阵，东军亦鼓而举赤旗为锐阵以应之。次东军鼓而举黑旗为曲阵，西军亦鼓而举黄旗为圆阵以应之。凡阵迭为客主，先举者为客，后举者为主，从五行相胜之法，为阵以应之。每变阵，二军各选刀楯之士五十人，挑战於两军之前。第一、第二挑战迭为勇怯之状，第三挑战为敌均之势，第四、第五挑战为胜败之形。每将变阵，先鼓而为直阵，然后变从馀阵之法。五阵毕，两军俱为直阵。又击三鼓，有司偃旗，士众皆跪。又声鼓举旗，士众皆起，骑驰徒走，左右军俱至中表，相拟击而还。每退至一行表，跪起如前，遂复本列。
侍中跪奏： 请观骑军。 又侍中称： 制曰可。 侍中俯伏，兴。二军吹角、击鼓、誓众、俱进及表乃止，皆如步军，唯无跪起耳。骑军东西迭为主客，为五变之阵皆如步军之法。每阵各八骑挑战於两阵之间，如步军法。五阵毕，俱大击鼓而前，盘马相拟击而罢，遂振旅而还。
凡步骑二军之士，备则满数，省则半之，损益随时，唯不得减将帅。凡相拟击，皆不得以刃相及。凡步士逐退，过中表二十步而止，不得过也；骑士不在此例。（若因田狩，则令讲武军士之外先期为围，观讫，乘马鼓行亲禽如别礼。狩讫，乘辂振旅而还如常仪。）
讲武罢，侍中跪奏称： 侍中臣某言，讲武礼毕，请还。 俯伏，兴。皇帝降御舆，侍卫如常仪。皇帝升辂，太仆卿立授绥，升讫，敕车右升，千牛将军升辂陪乘。黄门侍郎奏请銮驾发引，以下如圆丘还宫仪，唯不作鼓吹，不撞蕤宾。解严讫，将士各还。明日群官奉参起居如别仪。
皇帝田狩
仲冬狩田之礼。前期十日，兵部徵众庶，循田法；虞部量地广狭，表所田之野。前狩三日，本司建旗於所田之后，随地之宜。
前一日未明，诸将各帅士徒集旗下，不得諠譁。质明弊旗，后至者罚之。兵部分申田令，遂围田。其两翼之将皆建旗，及夜布围讫，（若围广，或先期二日、三日。）围阙其南面。（且据南面。及狩，随地所向。）
驾出以刚日。其发引、次舍如常。将至田所，皇帝鼓行入围。鼓吹令以鼓六十陈於皇帝东南，西向；六十陈於皇帝西南，东向，皆乘马。（各备箫角。）诸将皆鼓行赴围。乃设驱逆之骑百有二十。既设驱逆，皇帝乘马南向，有司敛大绥以从，诸公王以下皆乘马带弓矢陈驾前后，所司之属又敛小绥以从。乃驱兽出皇帝之前。初一驱过，有司整饬弓矢以前；再驱过，本司奉进弓矢；三驱过，皇帝乃从禽左而射之。每驱必三兽以上。皇帝发，亢大绥。皇帝既发，然后公王发。王著，亢小绥。诸公既发，以次射之讫，驱逆之骑止，然后百姓猎。
凡射兽，自左而射之，达於右腢，为上射；达右耳本，为次射；左髀达於右〈骨｛幺月｝〉，为下射。群兽相从，不尽杀。已被射者，不射。又不射其面，不翦其毛。其出表者不逐。
将止，虞部建旗於田内，乃雷击驾鼓及诸将之鼓，士徒譟呼。诸得禽者，献於旗下，致其左耳。大兽公之，小兽私之。其上者以供宗庙，次者以供宾客，下者以充庖厨。乃命有司馌兽於四郊，以兽告至於庙社。（其因讲武以狩，则先设围亦如之也。）
