<strong>礼九十五开元礼纂类三十凶礼二</strong>
讣奏
皇帝为外祖父母举哀
本司散下其礼，所司随职供办。尚舍奉御先於别殿设素下床席，为举哀成服位，南向。尚衣奉御先制小功五月之服。守宫先於举哀殿外门之外，随便设百官文武次如常。
其日举哀前三刻，诸卫屯门列仗如常，诸应陪慰者并赴集次所，典仪於举哀殿门外布百官位亦如常。又於殿前设诸王三品以上哭位，文东武西，重行北面，相对为首，诸亲位於文武官五品之下。（皇宗亲在东，异姓亲在西。）又於阶下当御位北向设太尉奉慰位。文武百官到，入次改服素服。侍中版奏： 请中严。 亦在三刻之前，尚衣奉御以箧奉縗服升，立於殿东閒北面。典谒引诸王百官一品以下九品以上俱就门外位。文武侍卫之官诣閤奉迎。
举哀前一刻，侍中版奏： 外办。 皇帝服素服，御舆出，升别殿，降舆，即哭位南向坐，侍卫如常。至时，侍中跪奏： 请为故某官（若某郡君。）举哀。 俯伏，兴。皇帝哭，十五举声。侍中跪奏： 请哭止成服。 俯伏，兴。皇帝止。尚衣奉御以箧奉縗服进，跪授，兴，仍赞变服焉。（於变服，则权设步障，已而去之。）成服已，侍中又跪奏： 请哭。 俯伏，兴。皇帝哭。通事舍人引诸王、文武百官三品以上入就殿庭位，舍人赞拜，群官在位者皆再拜；舍人赞哭，群官在位者皆哭；十五举声，舍人赞止，群官在位者皆止。舍人引诸王为首者一人进诣奉慰位，跪奉慰，俯伏，兴，舍人引退还本位。又舍人次引百官文武行首一人进诣奉慰位，跪奉慰，俯伏，兴，舍人引退还本位。舍人赞拜，在位者皆再拜。舍人引三品以上退出。其四品以下位於门外者，典谒赞拜、赞哭、赞止、引退如殿庭之仪。侍中跪奏： 请哭止，还。 俯伏，兴。皇帝止，御舆降还，侍卫从至閤如初。所司宣仗散。
其日晡哭，则晡前二刻奏严，一刻奏办。皇帝服縗服，出即位次哭如初。（百官不集。）自后朝晡凡三日而止。
为皇后父母举哀（与为外祖父母礼同。其异者，制緦麻三月之服，朝晡再哭而止。）
为诸王妃主举哀
本司散下其礼，所司随职供办。尚舍奉御先於肃章门外道东设大次，南向，周以行帷，铺御座，设素床褥席。守宫随便於永安门外设文武官五品以上便次。
其日举哀前三刻，侍中版奏： 请中严。 前二刻，诸卫列仗如常。典仪於大次前量远近设一品以下应陪集者哭位，文东武西，重行北面，相对为首。百官皆集次，改服素服就位。又於大次前设奉慰位。前一刻，文武侍卫之官诣閤奉迎如常。
侍中版奏： 外办。 皇帝素服御舆複道以出，从帏宫后门入，之大次，（其无複道者，百官於外门外为位立。）降即哭位，南向坐，侍卫如常。至时，侍中跪奏： 请为故臣某官（若主若妃。）举哀。 俯伏，兴。皇帝哭。通事舍人赞群官拜，群官在位者皆再拜。（若百官为门外位者，候入大次，通事舍人引三品以上入次前位，四品以下仍门外位。）舍人赞哭，群官在位者皆哭，十五举声，舍人赞止，群官在位者皆止。舍人引文武官行首皆一人，诣奉慰位，跪奉慰，俯伏，兴，引退还本位。舍人赞拜，群官在位者皆再拜讫，（有门外位者，典谒赞拜、赞哭、赞止。）侍中跪奏： 请哭止。 俯伏，兴。又奏请还宫，退本位立。皇帝哭止，御舆降还，其侍卫从至閤如常。所司宣仗散。
其日晡哭，则晡前二刻奏严，一刻奏办。皇帝仍初服出即位次哭如初。（侍卫如初，百官不集。）自后本服周者，凡三朝哭而止。本服大功者，其日晡哭而止。本服小功以下，一举哀而止。（若皇太子陪举哀，则素服，左庶子启引从帷宫南门入，至大次前，启再拜讫，引升东閒之南，北面哭。於百官哭止，皇太子哭止，进御座前，跪，俯伏，兴，再拜。於百官退，引降拜还如初。其宫官等应陪拜慰者，则随班於上台，自下皆然。）
为内命妇宗戚举哀
（与为诸王妃主礼同。其三夫人以上，其日仍晡哭而止。其九嫔以下，一举哀而止，亦随恩赐之深浅。）
为贵臣举哀
（与为诸王礼同，其异者一举哀而止。贵臣谓职事二品以上，散官一品。其馀官则随恩赐之深浅。）
为蕃国主举哀
（与为贵臣礼同，其异者，城外张帷幔为次，向其国而哭之，至举声而止。）
临丧
皇帝临诸王妃主丧
本司散下其礼，所司随职供办。尚舍直长先设行宫大次於主人第大门外之西，南向。守宫於主人大门外，随便设诸从驾文武之官便次。其所临者五属之亲，於乘舆未到之前，并先集列於主人之第。其执事先於其寝北设幛幔，为主人五属妇女拜哭次。
其日，未出宫前四刻，侍中版奏： 请中严。 
出宫前三刻，搥一鼓为一严，（三严时节，前一日侍中奏裁。）所司整设小驾卤簿於所出宫门外如常仪。
出宫前二刻，又搥二鼓为再严，奉礼於所出宫门外设陪从之官位如常。尚舍奉御先於主人第大门外便殿之内，设皇帝便座，南向。又於主人堂上中閒设素下床席，为哭位，亦南向。典仪又於主人庭中设陪从官位，文东武西，重行北面，相对为首。又於御座前阶下设奉慰位。主人执事於堂下设五属之亲位於东阶之东，重行，西面北上。又设五属妇女位於堂北幔下：主女位於东厢，西面南上；妻妾位於西厢，东面南上；众妇人位於北厢，重行南面。诸亲在东，相对为首。（以服精粗为序，而尊者差前。其五属外内并陪临於此所。）诸陪从之官，各服常服赴集其位。有司整列皇帝四望车以下及仗卫之属应列卤簿者於内外如常仪。
出宫前一刻，又搥三鼓为三严，侍卫之官诣閤奉迎如常。侍中版奏： 外办。 皇帝服常服，御舆以出，繖扇华盖侍卫警跸如常仪。皇帝降舆升车，黄门侍郎进，当车前跪，奏称： 黄门侍郎臣某言，请乘舆发。 退复位。（凡黄门侍郎奏请，皆进跪奏称具官臣某言，讫，俛伏，兴。）驾动，警跸如常，黄门侍郎与赞者夹辂以出。至侍臣上马所，黄门侍郎进，跪奏称： 请驾权停，饬侍臣上马。 俯伏，兴。侍中前承诏，退称： 制曰可。 黄门侍郎退，唱： 侍臣上马。 赞者承传，文武侍臣上马毕，黄门侍郎奏称： 请乘舆发。 退复位。銮驾动，称警跸，鼓吹不作。文武群官应陪从者乘马以从。
驾至行宫门外，侍中进，跪奏： 请降车。 俯伏，兴，退复位。皇帝降车，御舆就大次。其舆辇以下鈒戟仗卫之属，陈列於大次之前左右。皇帝变服素服，其陪从之官各舍於便次变服素服，其侍臣及武官不变服。主人相者引主人内外五属之亲，各服縗服就堂下外内位次哭。典仪一人立於堂下东阶东南，赞者二人立於其南少退，俱西面。
皇帝变服讫，御舆出，侍卫如常。主人免绖去杖，司仪令引出大门外，望见乘舆，止哭，再拜迎。仍引主人先入门右西面立，不哭。（其未殡即通拜迎拜送於大门内。）相者赞众主人以下皆止哭。皇帝至堂，侍中跪奏： 请降舆，升。 俯伏，兴。（於所临丧者非尊秩，则御舆升堂。）皇帝降舆，升自东阶，即哭位。巫祝各一人先升，巫执桃立於东南，祝执茢立於西南，相向。千牛四人执戈随升，二人先，二人后。侍臣夹升，列於户内外及阶下左右。其仗卫卤簿止列於门外内如常。司仪令引主人入中庭，北面。典仪称拜，主人内外皆再拜。饬引主人升。司仪令引主人升立於户内之东，西面。
侍中跪奏： 请哭。 俯伏，兴。皇帝哭。典仪称哭，赞者承传，唱 可哭 。（凡典仪有词，赞者皆承传。）主人以下在位者皆哭。典谒引诸从官应陪临者入即班位。立定，典仪称拜，从官在位者皆再拜；典仪称哭，从官在位者皆哭；十五举声，典仪称止，从官在位者皆止。典谒引诸王为首者一人进，舍人接引诣奉慰位，跪奉慰，俯伏，兴，舍人引退，典谒接引还本位。又典谒次引诸从官文武行首一人进，舍人接引诣奉慰位，跪奉慰，俯伏兴，舍人引退，典谒接引还本位。典仪称拜，在位者皆再拜讫，典谒引从官在位者出。又典谒次引诸王等以次出。侍中跪奏： 请哭止。 俯伏，兴。皇帝止。典仪称哭止，主人以下皆止。司仪令引主人降立於庭中之东，北面，典仪称拜，主人以下皆再拜。
侍中跪奏： 请还宫。 俯伏，兴。皇帝降，御舆出，侍卫警跸如初。司仪令引主人先出，俟於大门外拜送。皇帝至大次，降舆即御座变服。司仪令引主人哭还庐次。皇帝停大次，未发前三刻，侍中版奏： 请中严。 所司先奏三严每严搥鼓如初，整列仗卫卤簿於还途如来仪。奉礼於行宫南门外道左，向道重行设陪从之官位，文左武右。陪从之官於便次变服常服，赴集位所，典谒引即班位。三严已，侍中版奏： 外办。 皇帝御舆出，侍卫警跸并如初。皇帝降舆升车，黄门侍郎奏请及群官陪从、鼓吹不作并如来仪。乘舆至殿前，（若閤外。）回车。侍中跪奏： 请降入。 俯伏，兴。皇帝降车御舆入，侍臣从至閤如初。侍中版奏： 解严。 将士各还其所，百官皆退。
临外祖父母丧
（皇后父母、宗戚、贵臣并与临诸王妃主礼同。）
其临诸王妃主丧及凡内丧，则并幸其前寝次也。（其尊应就丧殡寝者，则临殡寝可。）凡临诸王妃主尊亲者及师保傅与三老五更、二王后丧，则敬同外祖。其所临幸者若第邻宫阙，率尔往还，则容不备卤簿与严鼓，皆禀当时别仪注。其内外文武陪从官，准驾备略。（备谓官从具，略谓减省之。）车驾若经太庙，则侍中跪奏式，过乃复常。
除服
除外祖父母丧服
本司散下其礼，所司随职供办。守宫先於别殿外门外，随便设百官文武便次如初。於除服前之夕，尚舍奉御於别殿设素下床席焉。
至日，平晓而除服。（外祖父母则五月先下旬之吉也。其从朝制公除，则外祖父母五日也。）於除服前三刻，侍中版奏： 请中严。 诸卫勒所部屯门列仗如常。典仪於别殿前设诸王百官三品以上位如初。又设奉慰位如初。设一品以下九品以上位於别殿门外如初。百官文武应陪临者，并赴集大门便次，各服素服，典谒引就别殿门外位。尚衣奉御以箧奉素服吉屦升殿，位於殿东閒，北面立。腰舆进於寝庭，侍卫之官诣閤奉迎如常式。
除服前一刻，侍中版奏： 外办。 皇帝仍服縗服，御舆出，左右直卫鈒戟警跸并如初。皇帝升别殿，降舆，即哭位，侍卫如初。侍中跪奏： 请哭。 俯伏，兴。皇帝哭，十五举声，侍中跪奏： 请哭止，从礼制除服。 俯伏，兴。皇帝止，尚衣奉御以箧奉衣履进，跪授，兴，仍赞变除。（於变除则权设步障，已而去之。）变除已，侍中又跪奏： 请哭。 俯伏，兴，还本位。皇帝哭。通事舍人引诸王百官三品以上入，各就班位。立定，舍人赞拜，群官在位者皆再拜；舍人赞哭，群官在位者皆哭；十五举声，舍人赞止，群官在位者皆止。舍人引诸王为首者一人进诣奉慰位，跪奉慰，俯伏，兴，舍人引退还本位。又舍人次引百官文武行首一人进诣奉慰位，跪奉慰，俯伏，兴，舍人引退还本位。舍人赞拜，在位者皆再拜，舍人引三品以上出。其四品以下位於门外者，典谒赞拜、赞哭、赞止、引退如三品以上之仪。
侍中跪奏： 请哭止，还。 俯伏，兴。皇帝止，御舆降还，其夹御之官从至閤如初。所司奏宣解严如常仪。
除皇后父母丧服
（与除外祖父母礼同。其异者，后父母则三月先下旬之吉除也。公除则三日而除之。）
饬使吊
吊诸王妃主丧
本司散下其礼，所司随职供办。守宫先於主人第大门外之右设使者次，南向。
其日，使者至，掌次者引之次。内外縗服，司仪引主人以下俱立哭於东阶下，妇人立哭於殡所如常仪。使者素服出次，司仪引立於大门外之西，东面。持节者立於使者之北，少退，史二人对举吊书案，立於使者之南，差退，俱东面。（城外者不持节。）司仪入告，主人去杖免绖。司仪引主人出门，止哭，迎於大门外，见宾先入，立於门右，北面。
司仪引使者入，持节者先导，持案者次之。内外止哭。使者入门而左，立於阶閒，南面；节在使者之东少南，西向；持案者立於使者西南，东面。司仪引主人进当使者前，北面。持节者脱节衣。史以案进诣使者前，使者取吊书，持案者退复位。使者称： 有制，吊。 主人哭拜，稽颡，内外皆哭。司仪引主人进受吊书，退立於东阶下，西面哭。持节者加节衣。司仪引使者，持节者先导，持案者次之，出，复门外位。主人以吊书授左右，司仪引主人，出内门止哭，拜送於大门外。使者还。主人杖哭而入，取吊书於阶下，升，奠於柩东。
使人若须私吊，则通名，引入，吊如常礼讫，引出。
若朝使致赙，宾至，主人迎受如吊书仪，唯赙物掌事者受以东。（东藏之也。）其赙物簿受如受吊书仪。
饬使吊外祖父母丧
（后父母、宗戚、贵臣、蕃国主并与吊诸王妃主丧同。）
赗赙
其赗赙之礼与吊使俱行，则有司先备物数。（多少准令。）
其日，使者至主人大门外便次，物舆陈於使者幕南，东西为列；马陈於使者东南，北首西上。於使者以下入即庭中位，物舆陈於使者位南，亦东西为列；马从入，陈於庭，北首西上。於使者出，主人有司受而以东。其特行也，亦准吊礼。
会丧
制遣百僚会王公以下丧
守宫先於主人第大门外，随便量设百官文武应会吊者便次。
其日，司仪令先於主人第前寝庭，北面重行设百官位，以西为上。百官应会吊者，并赴集主人第门外便次，各服素服，司仪以次引入就班位。立定，司仪赞可哭，诸官在位者皆哭，十五举声，司仪赞可止，诸官在位者皆止。司仪引诸官行首一人升，诣主人前席位展慰（非应致敬者则立慰。）讫，引降出。又司仪引诸在位者以次出。（不致敬者出，应致敬者再拜引退。）
策赠
饬使策赠诸王
守宫於主人大门外之西，设使者及使副次，南向。
其日，使人及副公服从朝堂受册，载於犊车。使人及副各备卤簿，（鼓乐备而不作。）至主人大门外，降车，掌次者引之次。内外縗服。司仪引主人以下就东阶下位，妇人升就堂上位，皆立哭。使者出次，谒者绛公服引立於门西，东面。使副立於使者之南，持节者立於使者之北，少退，史二人对举册案，立於使副西南，俱东面。（城外者无卤簿，不持节。）司仪入告，主人去杖免绖。司仪引主人出门，止哭，迎使者於大门外，见宾先入，立於门右，北面。
谒者引使者入，持节者先导，使副及持册案者次之。内外止哭。使者升，立於柩东，北厢，南面。持节者在使者之东少南，西向。使副立於持节南，持册案者立於使副东南，俱西面。司仪引主人升，立於阶上，当使者北面。持节者脱节衣。史以册案进使副前，使副取册，案退复位；使副以册进，使者受，称： 有制。 主人降於阶閒，北面哭拜稽颡，内外皆哭。司仪引主人升，复北面位。内外止哭。使者读册讫，主人降於阶閒，北面哭拜稽颡，内外皆哭。司仪引主人升，诣使者前受册，退，跪奠於柩东，兴，降立於东阶下，西面。初使人授册讫，持节者加节衣。谒者引使者，持节者先导，使副及持案者次之，出，复门外位。司仪引主人出内门，止哭，拜送於大门外。使者还，主人绖杖哭而入。（其使者应私吊则通名，引入吊如常礼，引出。）
饬使策赠外祖父母
（后父母、贵臣、蕃国主并与册赠诸王礼同。若主人六品以下，则拜及受制皆於堂下。）
凡册赠使者之尊卑，并准吉授。若册赠妃主，则内侍之属为使，其先行事者亦如之，同准吉授。凡册赠应谥者，则文兼谥又致祭焉，而致祭不必有赠谥。（凡赠官，通以蜡印而画绶。）凡册赠之礼，必因其启葬之节而加焉。其或既葬者，则主人仍於灵寝受之，其礼如初。其或既除服乃追而册赠者，主人受之於庙，礼亦如之。其异者，主人不哭，其服则公服若单衣介帻。其於灵寝若庙并先设祭以告神。其未立庙者，则受之於正寝。
会葬
遣百僚会王公以下葬（并与百僚会丧礼同。）
致奠
饬使致奠诸王妃主丧
守宫於主人大门外量设便次。使者至，掌次者引之次。内外縗服。司仪引主人以下俱就东阶下位，妇人就堂上位，皆立哭。使者公服出次，谒者绛公服引立於门西，东面。执事者陈牢馔於使者东南，当门北向，西上。司仪入告，主人去杖，司仪引主人出内门，止哭，迎於大门外，见宾先入，立於门右，北面。
谒者引使者入，内外止哭。使者升自东阶，立於柩东少北，南面。执事者以牢馔入，升设於柩东，西向南上。司仪引主人升自西阶，立於阶上，当使者北面。执事者北面酌酒，西面奠於席，退复位。使者曰： 某封若某位将归幽宅，制使某奠。 主人降诣阶閒，北面哭拜稽颡，内外俱哭。谒者引使者及从者降出，复门外位。初主人拜稽颡讫，司仪引主人退哭於东阶下；使者出，司仪引主人出内门，止哭，拜送於大门外。使者还，主人杖哭而入。
饬使致奠外祖父母丧
（后父母、贵臣、蕃国主丧奠，并与诸王、妃主礼同。）
