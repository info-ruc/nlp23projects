<strong>礼九十八开元礼纂类三十三凶礼五</strong>
三品以上丧上（四品以下至庶人附）
初终
有疾，丈夫妇人各齐於正寝北墉下，东首。（墉，墙也。东首，顺生气。）养者男子妇人皆朝服，齐。亲饮药，子先尝之。（尝，度其所堪。）疾困，去故衣，加新衣，（为人来秽恶也。）彻乐，清扫内外，（为宾客来问。）分祷所祀。（尽孝子之情也。五祀及所封境内名山大川。四品五品祀中霤、门、户、灶、行。六品以下祀门及行。）侍者四人（六品以下俱四人也。）坐持手足。（为不能自屈伸。内丧则妇人持之。）遗言则书之。属纊以候气，（纊，新绵，置於口鼻。）气绝，废床，寝於地。（人始生在地，庶其生气反也。）主人啼，馀皆哭。（哀有深浅者。）男子易以白布衣，被发，徒跣。妇人青缣衣，被发，不徒跣，女子子亦然。（父为长子、为人后者为其本生父母，皆素冠不徒跣。女子子嫁者髽。六品以下内外改著素服，妻妾皆被发徒跣，女子子不徒跣，出嫁者髽。出后人者为本生父母，素服不徒跣，主人主妇衣服无改，男女随事设帷幛。）齐縗以下丈夫素冠，妇人去首饰。（谓齐縗妇人也。）内外皆素服。（素服谓有服者白布十五升；无服者不服列采，则常服素衣。）主人坐於床东，啼踊无数。众主人在主人之后，兄弟之子以下又在其后，俱西面南上哭。妻坐於床西，妾及女子子在妻之后，哭踊无数；兄弟之女以下又在其后，俱东面南上，藉稿坐哭。（六品以下又孙及兄弟孙在诸子之后，女孙及兄弟女孙在兄弟女子子之后。各依服精粗为坐先后，下准此。）内外之际，隔以行帷。（帷堂内门南北隔之。）祖父以下於帷东北壁下，南面西上；祖母以下於帷西北壁下，南面东上：皆舒席坐哭。（六品以下为嫡子三年者则草荐。）外姻丈夫於户外之东，北面西上；妇人於主妇西南，北面东上：皆舒席坐哭。（若舍窄则宗亲丈夫在户外之东，北面西上；外姻丈夫在户外之西，北面东上。）诸内丧，则尊行丈夫、外亲丈夫席位於前堂，若户外之左右，俱南面，宗亲户东西上，外亲户西东上。凡丧位，皆以服精粗为序。国官位於门内之东，重行北面，以西为上，俱莅巾帕头，舒稿荐坐；参佐位於门内之西，重行北面，以东为上，俱素服，舒席坐哭。（自国官以下，六品以下无。）斩縗三日不食，齐縗二日不食，大功一日不食，小功、緦麻再不食。
复（始死则复）
复於正寝。复者三人（复谓招魂复魄。四品五品则二人。）皆常服，以死者之上服左荷之，升自前东霤，（六品以下则升自前东荣。荣，屋翼也。）当屋履危，北面西上。（危，栋。）左执领，右执腰，招以左。每招，长声呼某复。（男子皆称字及伯仲，妇人称姓，其复者人数依其夫也。六品以下男子称名。）三呼而止，以衣投於前，承之以箧，（六品以下以箱。）升自阼阶，入以覆尸。（若得魂魄返然。）复者彻舍西北厞，降自后西霤。（不由前降，不以虚返。因彻西北厞，若云此室凶，不可居然。自是行死事。所彻厞之薪，以充煮沐。六品以下西荣，馀同。）复衣不以袭敛。（浴则去之。）乃设床。
设床
设床於室户内之西，去脚，舒簟，设枕，施幄。（六品以下不施幄。）去裙，迁尸於床，南首，覆用敛衾，去死衣。（敛衾，大敛所用之衾，黄表素里也。死衣，病时所加新衣。）楔齿用角柶。（为将含也。）缀足以燕几，校在南，（缀犹拘也。校，几胫也。尸南首，几胫在南以拘足，则不使辟戾。）侍者坐持之。其内外哭位如始死之仪。乃奠。
奠（六品以下於含而后奠，文与此同。）
奠以脯、醢、酒，用吉器，无巾柶，升自阼阶，奠於尸东，当腢。（鬼神无象，故设奠以凭依之。）内丧，内赞者皆受於户外而设之。（凡内丧，皆内赞者行事。）既奠，赞者降出帷堂。（初气绝，室内随事设帷，至此事小讫，故设帷堂。若有赴者遣赴，赴礼合在此。下含篇后为与饬使吊篇宜相近，故列在后也。）
沐浴（自沐浴下至设重，其事皆可同时而兴。）
掌事者掘埳於阶閒，近西，南顺，广尺，长二尺，深三尺，南其壤。为块灶於西墙下，东向，以俟煮沐。新盆、盘、瓶、六婼（四品五品四婼，六品以下二婼。）皆濯之，陈於西阶下。（新此器者，重死事，块灶，累土为灶。盆以盛水，盘以承濡濯，瓶以汲也。婼，瓦甖，受二升，有盖。濯谓涤溉。）沐巾一，浴巾二，用絺若绤，实於笲，（巾所以拭也。浴巾二者，上体下体异。絺，细葛。绤，粗葛也。笲，竹器也。）栉实於箱若箪，浴衣实於箧，（浴衣，以浴所衣之衣，其制今之眠帕也。六品以下栉及浴衣各实於箱。）皆具於西序下，南上。水淅稷米，（六品以下淅粱米。）取潘煮之。又汲为汤，以俟浴。以盆盛潘，及沐盘升自西阶，授，沐者执潘及盛入。主人皆出户外。（象平生沐浴，子孙不在旁。主人出而袒箦，谓床箦去席。）主人以下於户东，北面西上，主妇以下皆於户西，北面东上，俱立哭。其尊行者，丈夫於主人之东，北面西上，妇人於主妇之西，北面东上，俱坐哭。妇人权障以帷。主人以下既出，乃沐栉。（栉，梳。）束发用组，挋用巾。（挋，晞也，清也。）浴则四人（六品以下则二人。）抗衾，二人浴，拭用巾，挋用浴衣。设床於尸东，衽下莞上簟。浴者举尸，易床，设枕。剪发断爪如平常，须发爪盛以小囊，大敛内於棺。楔齿之柶、浴巾，皆埋於埳，窴之。著明衣裳，以方巾覆面，仍以大敛之衾覆之讫，内外入就位，哭。乃袭。
袭
陈袭事於房内。袭衣三称，（六品以下一称。）西领南上，（朝服一称，常服二称。凡陈衣者实之以箱箧，承以席。）明衣裳；（合用生绢单衫。）舄一；（六品以下履一。）帛巾一，方尺八寸；充耳用白纊；面衣用玄，方尺，纁里，组系；（六品以下里亦纁。）握手用玄，纁里，长尺二寸，广五寸，削约於内旁寸，著以绵，组系。（握手，手所握者。面衣及手衣皆通用馀色。六品以下系手衣一具。）执服者陈袭衣，庶襚继陈不用。（庶，众也。不用，不袭也。多陈之为荣，少纳之为贵。）将袭，具床席於西阶西，内外皆出哭於户外，其位如浴时。袭者以床升，入设於尸东，布枕席如初。（自庶襚继陈以下，六品以下无。）执服者陈袭衣於席。祝去巾，（六品以下袭者去巾。）加面衣，设充耳，著握手，纳舄若履。（凡衣死者，左衽不纽。将袭辟奠，既袭则设。六品以下皆纳履，著手衣。）既袭，乃覆以大敛之衾。（始死时所覆衾。）内外俱入，复位坐哭。（诸尊者於卑幼之丧及嫂叔兄妐弟妇相哭，朝晡之间非有事，则休於别室。）
含
赞者奉盘水及笲，（笲，竹器。）饭用粱，含用璧，（四品五品用稷与璧，六品以下粱与贝。）升堂。含者盥手於户外，赞者沃盥，含者洗粱、璧，（四品五品洗稷璧，六品以下洗粱贝。）实於笲，执以入，祝从入，北面。（六品以下无祝从。）彻枕，去楔。受笲，奠於尸东。含者（六品以下主人含。）坐於床东，西面，凿巾，（巾先覆面，将含，当口凿之。六品以下去巾。）纳饭含於尸口。既含，主人复位。楔齿之柶与浴巾同埋於坎。（六品以下於此后用奠与上文同。）
赴阙（六品以下无。）
遣使赴於阙。使者进立於西阶，东面南上。主人诣使者前，北面曰： 臣某之父某官臣某薨，（若母若妻，各随其称。四品以下言死，馀同。）谨遣某官臣姓某奉闻。 讫，再拜。使者出，主人哭入，复位。
饬使吊
使者公服入立於寝门外之西，东面。相者入告。主人素冠降自西阶，迎於寝门外，见宾不哭，先入立於门右，北面。内外皆止哭。开帷。（帷堂之帷。事毕则下之。）使者入，升立西阶上，东面。进主人於阶下，北面。使者称： 有饬。 主人再拜。使者宣饬云： 某封位薨，（无封者称姓位。四品五品云某封丧，馀同。）情以恻然，如何不淑。 主人哭拜稽颡，内外皆哭。使者出，主人拜送於大门外。亲故为使吊者，既出，易服入，向尸立哭十数声，止，降出。主人候饬使出，升降自西阶。（主人升降自西阶者，亲始死，未忍当主位。）
铭（铭，明旌也。）
为铭以绛，广充幅，（四品以下广终幅。）长九尺，韬杠。（杠，铭旌竿也。杠之长准其绛也。公以上杠为龙首。四品五品幅长八尺，龙首，韬杠。六品以下幅长六尺，韬杠。）书曰 某官封之柩 。（在棺曰柩。妇人其夫有官封，云 某官封夫人姓之柩 。子有官封者，云 太夫人之柩 。郡县君随其称。若无封者，云 某姓官之柩 。六品以下亦如之。）置於宇西阶上。
重
重木，刊凿之，为悬孔也，长八尺，（四品五品长七尺，六品以下六尺。）横者半之，置於庭三分庭一在南。以沐之米为粥，实於婼，既实以踈布盖其口，系以竹｛竹密｝，悬於重木。覆用苇席，北向，屈两端交於后，西端在上，缀以竹｛竹密｝。祝取铭置於重。殡堂前楹下，夹以苇席，帘门以布，又设苇障於庭。
陈小敛衣
小敛之礼，以丧之明日，各陈其敛衣一十九称。（无者各随所办。六品以下服一称，於东房，西领，夏则裙衫。）朝服一称，自馀皆常服。陈於东序，（四品五品以下於东房。）西领，北上。笏一。凡敛非正色不入，絺绤不入。乃奠。（将小敛，又奠。）
奠
馔於东堂下：（凡奠器皆素。六品以下笾豆无漆。以下至虞祭，其器同。）瓦甒二，实醴及酒，觯二，（六品以下瓦甒一，实酒，觯一。）角柶一，（六品以下无。）少牢及腊（六品以下特牲。）三俎，笾豆各八。（笾实盐脯枣栗之属也。豆实醢酱齑菹之类也。四品五品则笾豆各六。六品以下笾豆之数各二，实亦如之。）设盆盥於馔东，布巾。（为奠者设盥。丧事略，故无洗。）赞者辟脯醢之奠於尸床西南。乃敛。
小敛
将小敛，具床席於堂西，又设盆盥於西阶之西如东方。（为举尸者设盥。）敛者盥讫，与执服者以敛衣入。主人以下少退，西面，主妇以下少退，东面，内外俱哭。敛者敛讫，覆以夷衾，设床於堂上两楹閒，衽下莞上簟，（尸卧之席。）有枕。卒敛，开帷，主人以下西面凭哭，主妇以下东面凭哭，俱南上。（凡凭尸，父母先，妻子后。）讫，退。乃敛发。
敛发
男子敛发，莅巾帕头，（六品以下则男子以莅巾束发。）女子敛发而髽。主人以下立哭於尸东，西面南上；主妇以下坐哭於尸西，东面南上。祖父母以下仍哭於位各如初，外姻丈夫妇人哭於位各如初。敛者举尸，男女从奉之，迁於堂，仍覆以夷衾。（棺衣。）哭位皆如室内。
奠
赞者盥手，奉馔至阶，豆去盖，笾俎去巾幂，升，奠於尸东，醴酒奠於馔南，西上。讫，其俎，祝受巾巾之。（六品以下奉馔升，奠於尸东讫，敛者受巾巾之。）奠者彻袭奠，自西阶降，出。下帷，内外俱坐。有国官僚佐者，以官代哭，无者以亲疏为之。夜则为燎於庭。厥明，灭燎，乃大敛。
陈大敛衣
大敛之礼，以小敛之明日。其日夙兴，陈衣於序东三十称，（无者各随所办。六品以下上服三称，西领南上。）各具上服一称，西领南上，自馀皆常服。冕具导、簪、缨，在北。内丧花钗、衾一。（衾以黄为表，素为里。六品以下朝服、公服、常服俱各为一称，制用随所有。）
奠
奠於堂东阶下两甒醴及酒，（六品以下甒酒置於席。）醴在南，各加勺。（六品以下无。）篚在东，南肆，（四品五品云东肆。）实角觯二，木柶一。（六品以下一笾一豆。）豆在甒北，笾次之，牢馔如小敛。笾豆俎皆幂以功布。有簟席、素几、功布巾在馔北。掘殡埳於西阶之上。（丧从外来者，殡於两楹之间。）乃敛。
大敛
将大敛，棺入，内外皆止哭，升棺於殡所。棺中之具灰炭、枕席之类，皆先设於棺内。置棺讫，内外皆哭。熬穀八筐，（熬所以惑蚍蜉，令不至棺旁。四品五品则六筐，六品以下则二筐。）黍稷稻粱各二，（六品以下无。）皆加鱼腊。烛俟於馔东。设盆盥於东阶东南。（六品以下设盆盥於馔西。）祝盥讫，（六品以下掌事者盥於门外。）升自阼阶，彻巾授执巾者，执巾者降待於阼阶下。祝盥。（六品以下掌事者盥。）赞者彻小敛之馔，降自西阶，设於序西南，当西霤，（六品以下西荣。）如设於堂上，（堂上谓尸东。凡奠设序西者，事毕而去之。）乃適於东阶下新馔所。帷堂内外皆少退，立哭。御者敛，丈夫加冠，妇人加花钗，覆以衾。（六品以下御者设覆以衾。）敛讫，开帷，主人以下西面凭哭，主妇以下东面凭哭，退，复位次，诸亲凭哭。敛者四人举床，男女从奉之，奉尸敛於棺，乃加盖，覆以夷衾，内外皆复位如初。设熬穀首足各一筐，旁各三筐，（六品以下一筐。）以木覆棺上，乃涂之。设帟於殡上。（帟，柩上承尘。）祝取铭置於殡。（六品以下既殡，设灵座於殡东。）
奠
将奠，执巾、几、席者升自阼阶，入设於室之西南隅，东面，右几，加以巾。（四品以下升自阼阶，设於座右，加以巾。）赞者以馔升，入室，西面设於席前。（六品以下设於灵座前席上。殡於外者，施盖讫，设大敛之奠於殡东。）祝受巾，巾俎。（六品以下掌事者受巾。）奠者降自西阶以出。下帷，内外皆就位，哭如初。既殡，设灵座於下室西閒，东向；施床、几案、屏障、服饰，以时上膳羞及汤沐皆如平生。当殷奠之日，不馈於下室。（下室谓燕寝。无下室者，则设灵座於殡东，朝夕进常食之具於灵前，如平常也。自当殷奠之日以下，六品以下无文。）
庐次
将成服，掌事者先为庐於殡堂东廊下，（六品以下於墉下。）近南，北户，设苫块於庐内。（诸子各一庐。凡庐，五品以上营之。）齐縗於庐南累墼为垩室，俱北户，翦蒲为席，不缘。（父兄不次殡所，各在其正寝之东为庐次、垩室。祖为嫡孙居垩室，有床。皆南面，西出户。）父不为众子次於外。（於庶子略，自若居寝。）大功於垩室之南，张帷，席以蒲。小功、緦麻於大功之南，设床，席以蒲。妇人次於西房若殡后，施下床；殡堂无房者，次於后若别室。
成服
三日成服，（皆除去死日数。六品以下则并死日为三日。）内外皆哭，尽哀。内外俱降，就次著縗服。无服者仍素服。相者引主人以下俱杖，（三日而后食，杖而后能起，众子皆杖，以病故也。童子、妇人不能病，故不杖，亦不居庐，不著菲屦。若嫡子，虽童亦杖，幼不能自杖，人代执之，所谓当室杖者也。自此以后，唯嫡子及有爵之庶子，皆得杖在位。其庶子无爵者，杖於他所，不杖在位。凡正寝，户内曰室，户外曰堂，虞杖不入室，祔杖不升堂。以今言之，即灵堂户之内外也。周人祔在卒哭，今之百日也。哀衰敬生，故其杖不升灵寝。当之堂前，其縗服及杖皆致之於庐内。应杖者，朝夕哭则杖之。若孝子，出无异適，唯向殡又向坟墓而已。远则乘车，近则使人代执杖。六品以下则不著菲屦。）升，立哭於殡东，西向南上。齐縗以下就位。妇人升诣殡西位，若殡逼西壁，妇人皆位於殡北，南面东上。（尊行者坐。）内外皆哭，尽哀。诸子孙就祖父及诸父前跪哭，皆抚哭尽哀，就祖母及母、诸母前哭亦如之。女子子对祖母及诸母哭，遂就祖父前哭，如男子之仪，唯诸父不抚之耳。讫，各复位。伯叔母以下就主妇哭亦如之。（始遭亲丧，孝子荒迷，三日不食，服又成矣，是以尊卑内外聚哭尽哀。）诸尊者降出还次。主人以下降立於阼阶下，外姻在南少退，俱西面，北上，哭尽哀，各还次。阖户。小功以下各还归其家。自成服之后，诸尊者及妇人於诸亲男女之丧，有事则哭於殡所；无事有时须哭者，或在正寝，则於北壁下舒席南面坐哭。父母丧，食粥，朝米四合，暮米四合。不能食粥，以米为饭。妇人皆以米为饭。
朝夕哭奠（朝奠日出，夕奠逮日。）
每日先具朝奠於东阶下。（瓦甒二，实以醴及酒，椫杓，疏布幂。角觯一，木柶一。笾一，豆一，实以脯醢也。六品以下瓦甒一，实以酒，素勺，疏布幂。笾一，豆一，实脯醢。）内外夙兴，各縗服，（凡言縗服，应杖者皆杖，以下准此。）男子就东阶下位，（若升哭於殡东也，其位如始成服之式。）妇人升诣殡西位，内外皆哭。（凡朝夕哭皆开帷。）质明，掌事者升自阼阶，入，彻奠出，置於序西南，如殡东之仪。又以朝奠入，至阼阶，豆去盖，笾甒去巾幂，升阼阶，入设於室如初。执馔者出，降自西阶。日出后少顷，内外皆止哭，各还次。朝夕之间，主人及诸子、妻、妾、女子子哭於其次，无时。至夕，内外俱就位哭，彻朝奠，进夕奠如初仪。日入后，内外俱止哭，各还次。哭者出，阖门。自是以后，至於启殡，每朝夕如上仪。既殡，大功以下异门者，归於家。
宾吊（亲故同。）
宾至，掌次者引之次，宾著素服。相者入告。内外縗服。相者引主人以下立哭於阼阶下，妇人升哭於殡西。相者引宾入立於庭，北面西上。为首者一人进，当主人东面立，云 如何不淑 。主人哭，再拜稽颡。为首者复北面位。吊者俱哭十馀声。相者引出。少顷，相者引主人以下各还次。
亲故哭（五品以下无。）
若有亲故哭殡者，内外俱升就殡堂位，尊者坐，（若宾敌体以上，宾初入则起，宾坐亦坐，宾起亦起。）内外俱哭。相者引宾入，升堂立於殡东，西面南上，尊者坐，俱哭尽哀。尊者起，相者引出。卑者再拜讫，乃就主人前稍南，东北面执慰。相者引以次出。（恩深者，宾拜讫，又哭尽哀，或就孝子抚哭尽哀而出。）少顷，相者引主人以下降还次。
州县官长吊
若刺史哭其所部，主人设席於柩东，西向。刺史素服将到，相者引主人去杖立於门内之左，北面。刺史入，升自东阶，即座，西向坐哭。主人升就位哭。刺史哭尽哀，将起，主人降复阶下位。刺史降出，主人拜送於大门外，杖哭而入。
刺史遣使吊
若刺史遣使吊，使者至，掌次者引就次。内外俱縗服。主人以下就阶下位，妇人入就堂上位，内外俱哭。使者素服执书，相者引入门而左，立於阶閒东面。使者致辞，主人拜，稽颡，相者引主人进诣使者前，西面受书，退复位，左右进，受书。主人拜送於位，相者引使者出。使者若自入吊哭，如上吊仪。客出少顷，内外止哭，各就次。
亲故遣使致赙（六品以下无。）
使者立於大门外之西，东面。从者以篚奉玄纁束帛立於使者西南，俱东面。（凡赙通以货财，使者随执其物，不限以玄纁。）相者入告。主人立哭。相者进主人前，东面受命，出，诣使者前，西面曰： 敢请事。 使之从者以篚进诣使者前，西向以授使者，退复位。使者曰： 某封若某官（无官封者即称某子。）使某赙。 相者入告，出曰： 孤某须矣。 相者引使者入，立於内门外之西，东面。主人止哭。使者少进，东面曰： 某封若某官使某赙。 主人哭，再拜。使者少进，坐委之，兴，复位。掌事者进，坐举之，兴以东。相者引使者出，主人拜送。若使者致物不以器，掌事者迓受之，不委於地。（其馀赙物，从者执之，立於使者东南，北面西上。掌事者受之以东，藏之。）
殷奠（六品以下无。）
每朔望具殷奠，馔於东堂下。瓦甒二，实以醴及酒。角觯二，角柶一。少牢及腊三俎，二簋，二簠，二鉶，六笾，六豆。设盆盥於馔东，布巾。（为奠者盥。）其日，内外夙兴，縗服，升就位哭。质明，执馔者彻宿奠，遂以馔入，至阼阶，去巾盖，升，入室，设於席前。酌奠讫，幂俎以巾，执馔者降自西阶以出。少顷，内外各还次，既出，阖门。及夕，执馔者升，彻殷奠，进夕奠如常礼。若有荐新，如朔奠。（荐五穀若时物新出者。）其日不馈於下室。（不馈於下室者，为殷奠有黍稷。）
卜宅兆（六品以下筮宅。）
既度宅兆，掘四隅，外其壤；掘中，南其壤。（宅，葬居也。兆，域也。南其壤者，为葬将北首故。壤，土。）
既朝哭，主人遂哭出，乘垩车诣宅兆所。出国门，止哭。（六品以下出郭门止哭。）掌事者先设主人以下次於宅兆东南。将到，主人又哭。至宅兆所，主人停於次，止哭。莅卜者一人（国官若僚佐之长莅之。无者亲属为之。）缁布冠，不緌，布深衣，因丧屦。（莅卜者非国官，则吉冠素服。）祝及卜师凡行事者，皆吉冠素服。掌事者布卜筮席於兆南，北向西上。相者引莅卜筮者及祝立於卜筮席西南，东面南上；卜师、筮师立於祝南，东面北上。相者引主人诣卜筮席南十五步许，当内壤北向立。相者立於主人之左少南，俱北向。亲宾及从者立於筮席东南，重行西面，诸亲北上，诸宾南上。立定，相者少进，东面称： 事具。 退复位。主人免首绖，左拥之。莅卜者进立於主人东北，西面。卜师抱龟，筮师开韇出策，兼执之，（韇，藏策器。）执韇以击策，（击之以动其神。）进立於莅卜前，东面南上。莅卜者命曰： 孤子姓名为父某官封某甫，（某甫，且字也。无封者去封。四品以下，父祖称孤子孤孙，母及祖母称哀子哀孙，下皆准此。）度兹幽宅，无有后艰。 （度，谋也。宅，居也。言为父卜筮葬居。今谋此以为幽冥居域之处，得无有后艰难乎？谓有非常崩坏。若内丧，云为某母夫人某氏。）卜师、筮师俱曰诺，遂述命，讫，右旋就席北面坐，命龟筮曰： 假尔泰龟有常，假尔泰筮有常。 指中封遂卜筮。讫，兴，各以龟筮东面称： 占曰从。 还本位。主人绖，哭，从者哭，尽哀，止。相者进主人之左，东面称： 礼毕。 相者遂引主人退立於东南隅，西面。又相者引卜者立於主人之后，重行西面，俱北上。掌事者彻卜席。当安墓处立一标，又於四隅各立一标，当南门两厢各立一标。
祝帅掌事者入铺后土氏神席於墓左，南向。设酒樽於神座东南，加勺幂。设洗於酒樽东南，罍水在洗东，篚在洗西，南肆。（篚实以巾爵，加以幂。）相者引告者及祝与执樽罍篚者，俱立於罍洗东南，重行西面，以北为上。（国官若僚佐之长告。无国官僚佐者，亲宾及主人告之。主人告俱去绖杖。）立定，俱再拜。祝与执樽罍篚者先立於樽罍篚之后。执馔者以脯醢跪设於神座前，兴，还本位。相者引告者诣罍洗，盥手洗爵，诣酒樽所，酌，进，跪奠於神座前，兴，少退，北向立。祝持版进於神座之右，东面跪读祝文曰； 维年月朔日，子某官姓名，（若主人自告，父称孤子，母称哀子名字。）敢昭告於后土氏之神：今为某官姓名，（若主人自告，云为父某官封某甫，母云太夫人若郡君某氏，各随官职称之。）营建宅兆，神其保佑，俾无后艰。谨以清酌脯醢，祗荐於后土之神，尚飨。 讫，兴。告者再拜。相者引告者还本位，西面再拜，相者引出。掌事以下俱复位，再拜，遂彻馔席樽罍以出。
主人哭还，去墓三里许，止哭。及国门，又哭。内外升，哭於位。主人入，升诣殡前，北面哭，尽哀止哭，西面再拜，降，就次。（有国官僚佐，从主人入，就门内哭，主人拜，俱再拜，主人降就次，各就次。若不从，又卜筮择地如初仪。）
卜葬日（六品以下筮日。）
既朝哭，主人及诸子以下出，立於殡门外之东壁下，西面北上。国官僚佐之长莅卜（无国官僚佐者，亲宾为之。）行事者俱吉服，立於门西，东面南上。卜师抱龟（六品以下筮人执韇。韇，藏策哭。）在其南，东面。阖门东扇，主妇立於其内。掌事者设卜席於阈外闑西。相者诣主人前，东面告事具，遂引主人立於门南，北面；相者立於主人之左，少退，俱北面。主人免首绖，左拥之。莅卜者进立於主人东北，西面。卜师少进，（筮则筮人开韇出策，兼执之少进。）莅卜前东面受命。莅卜命曰： 孤子某来日谋卜葬某父某官封某甫，（母则云 为某母太夫人某氏 。）考降无有近悔。 （考，登也。降，下也。言卜此日葬，魂神上下，得无近於咎悔也。）卜师曰诺，遂述命。讫，右旋进，就席西面坐，（六品以下执韇击策。）命龟曰： 假尔太龟（筮云太筮。）有常。 乃作龟。（筮云遂筮。）讫，兴，以龟退，东面称： 占曰从。 （筮云 以卦东面旅占曰从。 从，顺。）主人绖，兴，诸子以下哭，尽哀。相者告於主妇，哭入。遂使人告於亲宾。（诸亲及僚友卜日不来者。）卜师以龟退。（筮则筮人以韇退。）掌事者彻卜席。相者进，（六品以下涖筮进。）告礼毕。主人与诸子以下入，升诣殡前，北面立哭，内外俱哭，尽哀。内外各还次。若不从，又卜择如初仪。
启殡
葬有期，前一日之夕，掌事者除苇障，备启奠。（其馔如大敛。）设宾次於大门外之右，南向。内外夕哭如常仪。启殡之日，内外夙兴，縗服，主人及诸子皆去冠绖，以莅巾帕头。（国官亦以莅巾帕头。）内外升阶就位哭。（尊行者坐，国官及僚佐就下位哭之。）祝縗服执功布，（功布长五尺也。六品以下祝素服，执功布长三尺。）升自东阶，诣殡南，北向。内外皆止哭。祝三声噫嘻，乃曰： 谨以吉辰启殡。 既告，内外皆哭，尽哀，内外各还次。祝降，与执馔者升，彻宿奠如常。祝取铭，置於重北建之。掌事者升，彻殡涂讫，设席於柩东，升柩於席上，又设席於柩东。祝执功布升，以拂柩，覆用夷衾，降出。周设帷，东面开户。（若不为坎而殡，则彻涂讫，设席於柩东。）相者引主人以下升，哭於帷东，西向；妻、妾、女子子以下哭於帷西，东向，俱南上。诸祖父以下哭於帷东北壁下，南面西上；诸祖母以下哭於帷西北壁下，南面东上。外姻丈夫帷东，北面西上；妇人帷西，北面东上。（尊者坐。）内外俱哭。祝与进馔者各以奠升，设於柩东席上，祝酌醴奠之，内外俱哭於位，如未成服之礼。亲宾致奠如别仪。有国官僚佐者，以官代哭，无者以亲疏为之，昼夜不绝声。
赠谥（六品以下无。）
告赠谥於柩。（无赠者，设启奠讫即告谥。）其日，主人入，升立於馔东，西面。祝持赠谥文升自东阶，进立於柩东南，北向。内外皆止哭。祝少进，跪读文讫，兴。主人哭拜稽颡，内外应拜者皆再拜。祝进，跪奠赠谥文於柩东，兴，退复位。内外皆就位坐哭。
亲宾致奠
启之日，亲宾致奠於主人。设启奠后，诸奠者入，立於寝门之外，东向。（谓卑幼者。其有故则遣使。）祭具陈於奠者东南，北向西上。相者入告。内外卑者皆兴，立哭於位。又相者引奠者入，升，当柩东，西面。奠者哭，祭具从升，陈於柩东奠者之西，西向南上。设馔讫，执馔者降出。奠者止哭，诣酒樽所，取爵酌酒，跪奠於柩东，兴，少退，西面立。内外皆止哭。奠者曰： 某封若某位伯叔，（各从官爵称之。）将归幽宅，谨奉奠。 若异姓，各从其称。若使者，云 某封若某姓位，闻某封若某官将归幽宅，使某奉辞 。奠毕，应拜者再拜，内外皆哭，主人哭拜稽颡。奠者哭，尽哀止，相者引出。执事者以次彻馔而出。
