<strong>礼九十六开元礼纂类三十一凶礼三</strong>
中宫举哀
太皇太后皇太后皇后为父母祖父母举哀
本司散下其礼，所司随职供办。举哀前三刻，尚寝於后别殿东壁下设荐，为举哀位，西向。为祖父母则北壁下，南向。前二刻，内谒者监於别殿前幔下，设六宫哭位，重行，北向西上。其六宫并集列於閤外次。司赞一人升立於殿上东楹之南，掌赞二人立於阶下，俱西面。前一刻，尚仪版奏： 外办。 至时引后出，升殿，侍卫如常。内侍版奏讣，尚仪传奏，称 某官（若某夫人。）以某月日辰薨 。后啼若哭，（父母啼，祖父母哭。）六宫从哭，尽一哀。后问故，又哭，尽哀。乃变素服，六宫皆素服，哭不绝声，又尽哀。司宾引其六宫入，各就班位。司赞称拜，掌赞承传，（凡司赞有词，掌赞皆承传。）六宫在位者皆再拜；司赞称哭，六宫在位者皆哭；十五举声，司赞称止，六宫在位者皆止；司赞称拜，六宫在位者皆再拜；司赞称下，司宾引六宫退。尚仪跪奏： 请哭止。 后止，从临者皆止。后退舍别次，六宫以下侍卫如初。於閤哭临如常礼。
其日晡临，晡前二刻奏严，六宫赴集，一刻奏办，至时引后就哭位，馀各如常。尚仪跪奏： 请哭。 后哭，六宫从临者皆哭。十五举声，司赞称： 哭止。 六宫在位者皆止。无复拜礼，其他赞引如初。自后奔赴如别礼。
若有疾故，未及奔丧，则自后朝晡赴集奏引即位哭及於閤临皆如初，以至成服而后奔丧。后为父母之举哀也，其有在宫公主，（为外祖父母小功。）亦服素服，引升即位於户内之东，北面，与后俱哭临，於六宫等退也，赞止引退。其有曾祖高祖父母薨，举哀与为祖父母同。（为外祖父母仪同，其异者，於别宫次，其日晡后临，凡三朝临而止。为诸王妃主与外祖父母同，其本服大功者，其日晡哭而止；其本服小功下者，一举哀而止。为内命妇、宗戚等并与为诸王妃主同，其九嫔以下一举哀而止。）
成服
为父母祖父母（后闻丧有奔丧之礼，故成服篇在举哀之后。）
三日成服，本司散下其礼，所司随职供办。尚寝先於后举哀别殿东壁设素下床席，为后成服位，西向。为祖父母则北壁下，南向。尚服先制后齐縗周之服，又制六宫之服亦如之。
其日，成服前三刻，尚仪版奏： 请中严。 其别殿上女侍临者代哭如初。成服前二刻，司赞於别殿前幔下，整设六宫哭位如初；又於殿上后位前设席为奉慰位。六宫并仍初服，集列於閤外次。女侍者各以箧奉其縗服进授，仍赞变服焉。司赞一人升立於殿上东楹之南，掌赞二人立於阶下，俱西面。尚服以箧奉縗服，升东阶，北面立。成服前一刻，尚仪版奏： 外办。 
至时，后仍初服即位，六尚以下侍卫如初。尚仪跪奏： 请哭。 后哭，从临者皆哭，十五举声，尚仪跪奏： 请哭止成服。 后止，尚服以箧奉縗服进，跪授，兴，仍赞变服焉。（於变服则权设步障，已而去之。）变服已，尚仪又跪奏： 请哭。 后哭。司赞引六宫入即班位，立定，司赞称拜，六宫在位者皆再拜；司赞称哭，六宫在位者皆哭；十五举声，司赞称止，六宫在位者皆止。司宾引六宫行首一人升，诣后前，跪奉慰，兴，司宾引降还本位。司赞称拜，六宫在位者皆再拜讫，司宾引六宫退。尚仪跪奏： 请哭止。 后止，从临者皆止，后退舍别殿，六尚以下侍卫如初。於閤哭临如初。其日晡临，晡前二刻奏严，六宫赴集；一刻奏办，引即位哭临如初。
其有公主应从成服者，则制小功五月之服，引即哭位如初，与后俱成服哭临，先拜慰如六宫之仪。於六宫退，赞止引退。自后朝晡哭临如初，以至卒哭。（若公除则如别礼。）其为曾祖高祖父母，则与其六宫成齐縗三月之服如常礼。（为外祖父母成服，与为祖父母同。其异者，与六宫俱成小功五月之服。其日内外应交慰者，赴集奏引即上下位次，哭临抚慰及拜哭奉慰如常礼。自后皆然。外命妇及百官三品以下并无服，诸亲等亦赴集奉慰如常。自后亦然。其亲王妃主以下哭，则举哀之日奉慰。）
奔丧
后奔父母祖父母丧
本司散下其礼，所司随职供办。尚舍先设行宫便殿於主人大门内之右，南向。又於便殿之后及左右厢，量设六宫以下陪从者便次。又於丧寝前设障幔，为六宫以下拜哭次。主人五属之亲，於车驾未至之前，并集列於主人第。
其日，出宫前四刻，尚仪版奏： 请中严。 出宫前三刻，诸卫等备列常行仗卫卤簿所出宫门外内如常仪。出宫前二刻，内谒者监於主人第丧寝尸西，（若殡西。）设荐席为后哭位，东向。（其奔祖父母丧则户内之西，南厢北面。）又於丧寝庭幔下，北面重行设六宫以下拜哭位次，北向西上。鸿胪於丧寝北张帏幕，为主人五属妇人哭位。其六宫以下从者各素服集列以俟，陪从如常式。（已成服则服縗服。）内仆进垩车，其仗卫之属应充卤簿者，并以次整列於所出宫门外内如常仪。未出宫前一刻，其六尚以下应陪从者，并以次进迎如常式。小舆进於中庭。
至时，尚仪版奏： 外办。 后仍举哀之服，升舆出，（已成服则服縗服。）三面周以白布行帏。至閤外，后降舆，升垩车。内仆执御，其内侍以下前导夹引舆，六尚以下乘车陪从如常仪，六宫等应从者乘车以次序从如常，仗卫夹引。后哭，从临者随哭不绝声。於后未至之前，司仪赞主人内外五属之亲，各出就前堂哭位，五属妇人出就后幕下位，俱如丧寝之仪。内谒者监一人升立於丧寝东楹之南，内给使二人立於阶下，并西面。
后至主人第降车所，尚仪跪奏： 请降车入。 后降车，仍哭，入自闱门，三面周以行帏。从临者仍哭从不绝声，六尚以下哭从如初，侍者夹扶。主人降诣东阶之南，仍立哭；（其奔祖丧，则主人仍立哭以待。）众主人并降立於主人之后，西面北上立哭。（以服精粗为序。）后至丧寝庭，主人哭止，再拜，仍立哭。女侍者扶引后哭，升自西侧阶，进尸西，跪凭尸，抚心哭，从临者皆哭。於后之升也，内谒者监及司宾引六宫以下从奔者各权舍於便次，其仗卫卤簿屯列於外内如常式。主人以下应升者升，各即位哭。后哭，尽一哀，仍扶引即位哭，从临者仍哭。（若已殡，则先引进灵前，跪凭灵哭，尽哀，奏引退，西面再拜，乃即位而哭。）内谒者监及司宾引六宫以下入即班位，内谒者监称拜，给使承传，唱 可拜 ，（凡内谒者监有词，给使皆承传。）六宫以下皆再拜；内谒者监称哭，六宫以下在位者皆哭；十五举声，内谒者监称止，六宫以下在位者皆止；（若已成服，则引行首升拜慰如常礼。）内谒者监称拜，六宫以下在位者皆再拜。内谒者监及司宾引六宫以下退还便次。尚仪跪奏： 请哭止。 后止，从临者皆止。后降即便殿，内侍版奏： 解严。 （将士仍不得辄离部伍。）
其成服已，则百官应奉慰者皆赴奉慰如常礼。自后，后依时哭临如常礼。（其为父若祖父丧，则自后奏引哭於后寝次。）其未成服而奔，则至成服日，即与主人俱成服。其奔父母之丧，则成服而还宫。其有别饬令还宫，则随旨期。其未即还宫也，则诸卤簿仗卫及六宫以下应还者先还；其六宫以下之留者，与后依时哭临及成服如后之礼。
於后还宫日之朝，诸应奉迎之官及仗卫卤簿等，并赴主人第奉迎如式。於还宫日，车从未发前三刻，尚仪版奏： 请中严。 诸卫整列仗卫卤簿於还途如来仪。至时，尚仪版奏： 外办。 后哭拜讫，六尚夹引后降出，常侍从者夹引左右如初。主人拜送如常礼。后出内门，奏哭止，升车，从临者皆止，三面周以行帏，六宫以下各乘其车，序从如初。至閤外，尚仪跪奏： 请降入。 后降车，升舆入，内侍以下陪从至閤如初。内侍版奏： 解严。 诸列卤簿者各还其所。自后赴葬及练祥则出入如初礼。
皇太后、皇后於父母若祖父母之丧，比葬已还而不赴葬，则於启日之朝，与六宫以下服縗服，奏引各即上下位次，哭临拜慰如初。若父在若祖父在为母若祖母之丧，十一月而小祥，则与六宫以下，於位次行变除之礼，易以练总，除腰绖，哭临受慰如常礼。其禀旨行公除之礼，则十三日而除，其行除礼如别条。
临丧
后临外祖父母丧
并与奔祖父母丧礼同。其异者，乘犊车，其仗卫羽仪之属则如平常，而位於丧寝中閒之西，北壁下，南面。即位乃哭，其主人内外五属之亲并哭於前堂，妇人哭於后庭。应升者待令乃升。皇太后、皇后每出临，若须严鼓，并须准所临远近及卤簿备略，禀旨在於当时。
临内命妇丧
后临内命妇丧，本司散下其礼，所司随职供办。降临前二刻，尚仪版奏： 请中严。 尚寝先於命妇以下寝中閒北厢，设素下床席，为后哭位，南向。小舆进於内庭。降临前一刻，尚仪版奏： 外办。 后服素服升舆，出，常侍从者侍卫如常式。至内命妇以下丧寝，降舆即位哭，侍卫如常式。於后之将至也，女侍者启引亡者所生皇子，降东阶之南，西面再拜；（已成服则去杖。）又女侍者启引亡者所生皇女，出北户，降寝北，南面再拜。引并升，复位，哭如初。尚仪跪奏： 请哭。 后哭，从临者皆哭，十五举声，尚仪跪奏： 请哭止，抚慰皇子等。 后止。女侍者引皇子就后前跪哭，后抚慰，皇子兴，再拜，仍立哭。又引皇女进，抚慰如抚慰皇子之礼。尚仪跪奏： 请还。 后升舆，引降还，侍卫如初。於后之降也，侍者启引皇子降拜，引升复位哭，女侍者启引皇女降拜，引升复位哭，并如初。
除服
后除父母祖父母丧服
本司散下其礼，所司随职供办。尚服先制后及六宫以下素服。内谒者监先於宫别殿閤外，整设六宫以下便次如初；又於别殿前整设障幔，为六宫以下拜哭次如初。以十三月而除服。於除服前之夕，后晡临已，有司除其故位次，而设新下床席焉。
其日，平明后而除服。於除服前三刻，尚仪版奏： 请中严。 （六宫以下各其司启严。）女侍临者升列於别殿上，哭临如初。除服前二刻，司赞於别殿前幔下，整设六宫以下位次如初；又於堂上后位前设席，为跪奉慰位如初。六宫以下仍縗服，集列於閤外便次。女侍者以箧奉素服进授，仍赞变除焉。司赞一人升，立於堂上东楹之南，掌赞二人立於堂下，并西面。尚服以箧奉素服升，东閒北面立。前一刻，尚仪版奏： 外办。 
后仍服縗服出，升，即位次，侍卫如初。后哭，从临者皆哭，十五举声，尚仪跪奏： 请哭止，从礼制除服。 后止。尚服以箧奉素服进，跪授，兴，仍赞变除焉。（於变服则权设步障，已而去之。其侍临者亦从变除。）变除已，尚仪又跪奏： 请哭。 后哭。司宾引六宫以下入，即班位。司赞称拜，掌赞唱 可拜 ，（凡司赞有词，掌赞皆承传。）六宫以下在位者皆拜。司赞称哭，六宫以下在位者皆哭；十五举声，司赞称止，六宫以下在位者皆止。司宾引六宫行首一人升，进后前席位，跪奉慰，兴，司宾引降还本位。司赞称拜，六宫以下在位者皆再拜。司宾引六宫以下出，各还宫寝如常。尚仪跪奏： 请哭止，还。 后哭止，从临者皆止。后降还内寝，侍卫如初。（除外祖父母服，与祖父母同。其行公除之礼，则五日而除。）
遣使吊
吊外祖父母丧
本司散下其礼，所司随职备办。内给事二人为使者。守宫先於主人第大门外之右，设使者次，南向。
其日，使者至，掌次者延入次。内外縗服。司仪引主人以下俱立哭於东阶下，妇人立哭於殡所如常仪。使者素服出次，内典引引使者立大门外之西，东面。内给使二人以案奉令书，立於使者之南，差退，俱东面。司仪入告，主人去杖免绖，司仪引出门，止哭，迎於大门外，见宾先入，立於门右，北面。内典引引使者以下入，内外止哭，使者入门而左，立於阶閒，南面；持案者立於使者西南，东面。司仪引主人进当使者前，北面。内给使以案进诣使者前，使者取吊书，持案者退复位。使者称： 有令吊。 主人哭拜稽颡，内外皆哭。司仪引主人进受吊书，退立於东阶下，西面哭。内典引引使者以下出，复门外位。主人以吊书授左右，司仪引主人出内门，止哭，拜送於大门外。使者还，主人杖哭而入，取吊书於阶下，升，奠於柩东。若使者须私吊，则通名，引入吊如常礼讫，引出。
吊诸王妃主丧及吊宗戚丧
（皆与遣使吊外祖父母丧礼同。凡葬及练祥使吊之礼并同。）
东宫举哀
皇太子为诸王妃主举哀
本司散下其礼，所司随职供办。斋帅先於宜秋门外道东设皇太子次，南向，周以行帏，设素下床褥席。守宫於重明门外设宫臣七品以上便次。
其日，举哀前三刻，左庶子版奏： 请中严。 举哀前二刻，诸卫率列仗如常。掌仪於次前设宫臣五品以上哭位，文东武西，重行北面，相对为首；又设一品以下七品以上於帷宫门外，亦如之。又於次前设奉慰位。宫臣七品以上应陪慰者，并赴集便次，改服素服。前一刻，通事舍人引一品以下俱就门外位。文武侍卫之官并诣閤奉迎如常式。左庶子版奏： 外办。 
皇太子服素服，升腰舆出閤，从帷宫后门入，降舆，就哭位即坐，侍卫如常仪。左庶子跪奏： 请为某王（若某公主，某王太妃。）举哀。 俯伏，兴。皇太子哭。通事舍人引宫臣五品以上入，各就班位。立定，舍人赞拜，宫臣在位者皆再拜；舍人赞哭，宫臣在位者皆哭；十五举声，舍人赞止，宫臣在位者皆止。舍人引宫臣行首一人进诣奉慰位，跪奉慰，俯伏，兴，舍人引退，还本位。舍人赞拜，宫臣在位者皆再拜。舍人引宫臣等出。其六品以下位於门外者，典谒赞拜、赞哭、赞止、引退皆如门内之仪。左庶子跪奏： 请哭止。 俯伏，兴，还本位。皇太子止，升腰舆还，侍卫从至閤如常。
其日晡哭，则晡前二刻奏严，一刻奏办，皇太子仍初服出即位次，哭如初。其宫臣等非近侍者，其日晡临不集。
皇太子於师保傅奉慰再拜，则左庶子奏： 兴受。 答再拜，乃坐哭。自后本服周者，三朝哭而止。本服大功者，其日晡哭而止。本服小功以下，一举哀而止。其有皇子皇孙应陪举哀者，皇子则位於皇太子之下，绝位，皇孙则位於东閒之南，北面，与皇太子俱哭。於引宫臣以下退已，乃赞止，引退。其应拜慰者，引进跪奉慰如常礼。（自下皆然。为良娣举哀，则於内别殿，三朝哭而止。为良媛一举哀而止。师傅保与诸王同，宗戚与妃主同，宫臣与诸王同，并一举哀而止。宫臣通第三品以上，其馀官随恩深浅。）
为外祖父母举哀（并成服、除服。妃父母附。）
本司散下其礼，所司随职供办。斋帅先於东宫别殿北壁下设素下床席，为皇太子举哀成服位，南向。有司先制皇太子小功五月之服。其为妃父母，则制緦麻三月之服。所司先於重明门外之左右，量设宫臣以下次。其日，举哀前三刻，（馀与为诸王妃主举哀同。）又设一品以下九品以上哭位於举哀殿门外，亦如之。又於阶下当举哀位，北向设奉慰位。宫臣应陪临者，并赴集便次服素服。斋帅以箧奉縗服，升立於殿东閒，北面立。典谒引一品以下九品以上俱就门外位。文武侍卫之官诣閤奉迎。举哀前一刻，左庶子版奏： 外办。 至时，皇太子服素服升舆出，升别殿，降舆即哭位坐，侍卫如常。左庶子跪奏： 请为故某官（若某郡君。）举哀。 俯伏，兴。皇太子哭，十五举声，左庶子跪奏： 请哭止，成服。 俯伏，兴。皇太子止哭。斋帅以箧奉縗服进，跪授，兴，仍赞变服焉。（於变服则权设步障，已而去之。）成服，左庶子跪奏： 请哭。 俯伏，兴。以下至成服讫请哭止，如诸王妃主仪。皇太子止，升舆降还，侍卫从至閤如常。其日晡哭，则晡前二刻奏严，一刻奏办，皇太子服縗服，出即位次，哭如初。宫官不集。自后朝晡凡三日而止。
将除服，本司散下其礼，所司随职供办。守宫先於重明门外之左右，设宫臣次如初。於除服前之夕，有司於别殿设下床席焉。其日平明而除服。（外祖父母则五月，妃父母则三月，并先下旬之吉。其从朝制公除，则外祖父母五日，妃父母三日而除之。）於除服前三刻，左庶子版奏： 请中严。 （馀与为外祖父母举哀礼同。）宫官文武应陪临者并赴集便次，各改服素服，掌仪引就门外位。斋帅以箧奉素服吉履，升殿东閒，北面立。腰舆诣寝庭，侍卫之官诣閤奉迎如常式。除服前一刻，左庶子版奏： 外办。 皇太子仍縗服御舆出，升堂，降舆即位。其近侍之官从升，侍卫夹引如常仪。左庶子跪奏： 请哭。 俛伏，兴。皇太子哭，十五举声，左庶子跪奏： 请哭止除服。 俯伏，兴。皇太子止。斋帅奉衣履进，跪授，兴，仍赞变服焉。（於变服，权设步障，已而去之。）於变除已，左庶子跪奏： 请哭。 俯伏，兴，还本位。（馀与为诸王妃主举哀同。）皇太子於师傅保奉慰再拜，则左庶子奏： 兴受。 答再拜，乃坐哭。皇太子为外祖父母除服，则皇子等位於太子之下，差退。即位次哭，变服素服又哭，引退如皇太子之仪。其皇孙等服素服，侍者引即庭拜，引升位於东閒之南，北面，与皇太子俱哭。於皇太子变服已重哭，则引进皇太子前，跪奉慰，俯伏，兴，再拜，复位哭。於宫官等退，赞哭止，引复阶下位，拜退。
临丧
临诸王妃主丧
本司散下其礼，所司随职供办。守宫先於重明门外之左设三师等次；又於主人第大门外之右设皇太子便次，南向；又於大门之左右随便设陪从之官次。其所临者五属之亲先集列於主人之第。其执事先於寝北设障幔，为主人五属妇人拜哭次。
其日，出宫前四刻，左庶子版奏： 请中严。 出宫前三刻，搥一鼓为一严，（三严时节，前一日左庶子奏裁。）二卫率等备列常行仗卫卤簿於所出宫门外内如常仪。出宫前二刻，又搥二鼓为再严，奉礼於重明门外之左右设宫官从者位，文东武西，重行相向，皆以北为上。斋帅先於主人第大门外次内，设皇太子座，南向；又於主人堂上中閒近北设素下床席，为皇太子哭位，南向。掌仪於主人庭设从官之位，文东武西，重行北面，相对为首；又於皇太子座前阶下设奉慰位。主人执事於堂下设五属之亲位於东阶之东，重行，西面北上。（以服精粗为序，而尊者差前。下皆准此。）又设五属妇女位於堂北幔下：主女位於东厢，西面南上；妻妾位於西厢，东面南上；众妇人位於北厢，南面，诸妇在西，诸亲在东，相对为首。（其五属内外，并陪临於此所。）其陪从宫官以下皆常服赴集其位。有司整列皇太子四望车及副车仗卫之属应列卤簿者於外内如常仪。出宫前一刻，又搥三鼓为三严，诸侍卫之官俱诣閤奉迎。左庶子版奏： 外办。 
皇太子服常服，升舆以出，扇盖及侍从如常仪。皇太子降舆升车，中允进，跪奏称： 中允臣某言，请车发。 俯伏，兴，退复位。（凡中允奏请，皆进跪奏称 某官臣某言 ，讫，俯伏，兴。）车动，中允与赞者夹引以出。至侍臣上马所，中允奏称： 请车权停，令侍臣上马。 左庶子承令，退称： 令曰诺。 中允退称： 侍臣上马。 赞者承传，文武侍臣皆退，上马毕，中允奏： 请车发。 退复位。皇太子车动，鼓吹不作，三师乘车训导，三少乘车训从，宫臣文武应陪从者皆乘马以从如常。
至主人大门次前，左庶子进，跪奏： 请降车。 俯伏，兴，还侍位。皇太子降车，升舆入次。其车舆以下卤簿仗卫之属，列於次前之左右。皇太子变服素服，其陪从之官各就次变服素服，侍臣及文武官不变服。相者引主人内外五属之亲，各服縗服就堂下位次哭。掌仪一人立於堂下东阶东南，赞者二人立於其南差退，俱西面。皇太子变服讫，升舆出，侍卫左右如初。主人免绖去杖，相者引出门外，遥见舆，止哭再拜迎。仍引主人先入，门右西面立，不哭。（若未殡，则通拜迎拜送於大门之内。）相者赞众主人以下皆止哭。
皇太子至堂，左庶子跪奏： 请降舆，升。 俯伏，兴。（於所临之丧非尊者，则仍舆升堂。）皇太子降舆，升自东阶，即哭位。（应拜者则奉引拜灵乃坐。）侍臣夹引列於户内外及阶下之左右，其仗卫卤簿止列於门内外之左右，并如常仪。司仪引主人进中庭，北面。掌仪称拜，主人以下应拜者皆再拜。令引主人升。司仪引主人升，立於户内之东，西面。
左庶子跪奏： 请哭。 俯伏，兴。皇太子哭。掌仪称哭，赞者承传，唱： 可哭。 （凡掌仪有词，赞者皆承传。）主人以下及在位者皆哭。通事舍人引诸从官应陪位者入，即班位。立定，掌仪称拜，从官在位者皆再拜；掌仪称哭，从官在位者皆哭；十五举声，掌仪称止，从官在位者皆止。通事舍人引从官行首一人进诣奉慰位，跪奉慰，俛伏，兴，引退还本位。掌仪称拜，从官在位者皆再拜讫，舍人引从官出。左庶子跪奏： 请哭止，抚慰主人。 俯伏，兴。皇太子止，兴，就主人前执手讫，主人再拜，皇太子复位哭，又尽一哀。（凡所临非本服五属之亲，则一哭而止。）左庶子跪奏： 请哭止。 俯伏，兴。皇太子止。掌仪称止，主人以下在位者皆止。司仪引主人降立於庭中之东，北面。掌仪称拜，主人以下在位者皆再拜。
左庶子奏： 请还。 皇太子降，升舆出，侍卫如初。司仪引主人先出，俟於大门外，拜送。皇太子至次，降舆，即座服常服。司仪引主人哭还庐次。
皇太子停大次，未发前三刻，左庶子版奏： 请严。 有司依式先奏三严搥鼓如初。二卫率等整列仗卫卤簿於还途如来仪。奉礼设宫官陪从者位於皇太子次前道左，文武皆重行向道。陪从之官各於次变服讫，谒者各引就班位。三严已，左庶子又奏： 外办。 皇太子升舆出，升车还宫。左庶子奏请及宫官陪从、不鸣鼓吹皆如来仪。到重明门外，宫官文武皆下马，三师三少各还。皇太子至殿前，回车南向。左庶子跪奏： 请降车。 俯伏，兴。皇太子降车，乘舆入，侍臣从至閤。左庶子奏请解严，将士各还其所，宫臣皆退。
临外祖父母丧
（妃父母、师傅保、宗戚、宫臣并与诸王妃主礼同。）
其临诸王妃主以下内丧，则并位於前寝次。（其尊亲应就丧殡寝者，则临殡寝可。）凡所临诸王妃主以下丧，若未殡，若已殡，或临启引，或练禫，皆以本服亲疏及恩赐深浅而为疏数之异。其亲临之仪及主人迎待之式，其礼如初。其所临者若邻宫阙，率尔往还，则容不备常行仗卫与严鼓，皆禀当时别旨而为仪注。其宫臣陪从文武之官，亦准临时备略。（备之言警卫备也，略之言不备。）皇太子每过太庙，则左庶子奏式，过乃复常。
遣使吊
（吊诸王妃主、外祖父母、妃之父母、师傅保、宗戚、宫官、上台贵臣，并与讣奏吊仪同。）
赙赠
（其所吊宫臣丧葬，若有赙赠之礼，如讣奏赙赠，唯无马。）
遣使致奠
（致奠外祖父母、妃之父母、师傅保、宫贵臣，并与讣奏致奠同。）
