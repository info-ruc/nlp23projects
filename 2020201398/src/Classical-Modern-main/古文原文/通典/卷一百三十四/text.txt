<strong>礼九十四开元礼纂类二十九凶礼一</strong>
赈抚诸州水旱虫灾（赈抚蕃国水旱附）
皇帝遣使赈抚诸州水旱虫灾，本司散下其礼，所司随职供办。使者未到之前，所在长官先勒集所部僚佐等及正长、老人。本司先於厅事大门外之右，设使者便次，南向。又於大门外之右设使者位，东向；大门外之左设长官以下及所部位，重行，北向西上。於厅事之庭少北，设使者位，南向。又於使者位之南三丈所，设长官位，北向；其所部僚属则位於长官之后，文东武西，每等异位，重行北面，相对为首；正长老人则位其南，重行，北面西上。使者到，所司迎，引入便次。长官及所部严肃以待，正长老人等并列於大门外之南，重行，北面西上。
至时使者以下各服其服，所在长官及所部僚佐亦各服公服。行参军引长官以下出，就门外位立。司功参军引使者就门外位立，持节者立於使者之北，史二人对举制案，列於使者之南，俱少退东向。行参军赞拜，长官及所部在位者皆再拜。行参军引长官等以次先入，立於门内之右，重行西面。司功参军引使者入，幡节前导，持案者从之。使者到庭中位立，持节者於使者东南，西面。持制案者立於使者西南，东面。行参军引长官以下俱入，就庭中位。立定，持节者脱节衣，持案者以案进使者前，使者取制书，持案者退复位。使者称： 有制。 行参军赞再拜，长官及诸在位者皆再拜。使者宣制书讫，行参军又赞拜，长官及诸在位者皆再拜。行参军引长官进诣使者前，受制书，退复位讫，司功参军引使者以下出，复门外位。行参军引长官及诸在位者各出即门外位如初。行参军赞拜，长官及诸在位者皆再拜。司功参军引使者以下还便次。长官退，其正长老人等任散。（蕃国赈抚同诸州礼。其国主供待及入出即馆飨食之属则如常，但略其燕好。）
劳问诸王疾苦
（问外祖父、后父、大臣、都督、刺史及蕃国主附。中宫问外祖父及诸王附。东宫问外祖父及诸王附。其问师傅保、宗戚、上台贵臣，同劳问诸王礼。）
皇帝（中宫云太皇太后、皇太后、皇后。东宫云皇太子。）遣使劳问诸王疾苦，（外祖大臣等各随言之。）本司散下其礼，所司随职供办。（中宫则内给事一人为使。）所司先於受劳问者第大门外之右，设使者便次，南向。於庭中近北设使者位，南面。（皇太子仪东向。）又於使者位之南（皇太子仪位之东。）三丈所，设主人位，北向。（皇太子仪西向。）其府国僚属并陪列於庭中之左右，国官在东，府僚在西，俱以北为上。（中宫及皇太子仪，无府国官以下仪。）
使者至受劳问者第大门外，掌次者延入次。使者及受劳问者皆公服。赞礼者（中宫则内典引，下皆仿此。）引使者出次，立於门西，东向；史二人（中宫则内给使二人。）奉制书案（中宫及皇太子云 令案 ，下准此。）立於使者之南，差退。赞礼者引受劳问者出，立於门东，西向。受劳问者再拜。赞礼者引受劳问者先入，立於门内之右，西面。赞礼者引使者入，就庭中位立，持案者立於其右。赞礼者引受劳问者进就庭中位，北面立。持案者以案进使者前，使者取制书，持案者退复位。使者称： 有制。 （中宫称太皇太后等有令。）受劳问者再拜。赞礼者引受劳问者进诣使者前，受制书，退复位，再拜讫，赞礼者引使者以下出，又赞礼者引受劳问者随出，各即门外位。受劳问者再拜讫，赞礼者引使者以下退就次，又赞礼者引受劳问者入。若受劳问者疾未间，不堪受制，则子弟代受如上之仪。（都督刺史礼同，所异者，诸导引之官以所劳问州府有司充之。其使於京师者，则谒者导引。）
劳问外祖母疾苦
（中宫问外祖母附。其问王妃、宗戚妇女同。东宫问外祖母附。其问妃主、妃母疾苦同。）
皇帝（中宫云太皇太后、皇太后、皇后。东宫即云皇太子。）遣使劳问外祖母疾苦，本司散下其礼，所司随职供办。内给事一人（皇太子则阉官一人。）为使。所司先於受劳问者第大门外之右，设使者便次，南向。又於内寝庭少北（皇太子仪西阶前。）设使者位，南向。（皇太子仪东向。）又於使者位之南（皇太子位东。）三丈所，设受劳问者位，北向。（皇太子西向。）
使者至受劳问者大门外，掌次者延入次。使者服公服，摄迎者亦公服。使者出次，立於门西，东面；给使二人奉制书案，（皇太子令书案，中宫同。馀仿此。）立於使者之南，差退。赞礼者引摄迎者出，立於门东，西面。摄迎者再拜讫，赞礼者引摄迎者先入，立於门内之右，西面。内典引引使者入，就内寝庭位立，（皇太子仪，使者东面立。）持案者立於使者之右。（皇太子仪，给使奉令书案随入，立於使者之南，差退。）受劳问者服朝服，女侍者引就庭中位立。持案者以案进使者前，使者取制书，持案者退复位。使者称： 有制。 （太皇太后、皇太后、皇后等即称 有令 。）受劳问者再拜。女侍者进诣使者前，受制书，退授受劳问者，受劳问者又再拜。内典引引使者以下出，女侍者引受劳问者退。赞礼者引摄迎者随出，各就门外位，摄迎者再拜。内典引引使者退即便次，赞礼者引摄迎者入。若受劳问者疾未间，不堪受制，则摄迎者於外堂之庭拜受制书如上礼。其异者，受制书诣閤授女侍者，女侍者受，奉入授受劳问者。
凡有劳问无正篇者，皆临时约准上礼而为之。
凡内侍之属充使，则内侍、内常侍以下，准所慰劳者尊卑，临时准约。
皇太子於诸王妃主以下疾苦，其存问家人亲属之礼，率尔遣近侍劳问，则主人受劳问之者待之亦从家人亲属之式，不拜迎拜送及不为授受之礼。
五服制度
○斩縗三年
齐縗三年（杖周，不杖周，五月，三月。）大功（长殇九月，中殇七月，成人九月。）小功（殇、）（成人并五月。）緦麻（殇、成人并三月。）
○斩縗三年
△正服
子为父。女子子在室为父。（女子子，重称子者，别於男子。言在室，关已许嫁。）女子子嫁反在父之室为父。（遭丧后而出者，始服齐縗周。出而虞，则受以三年之服。既虞而出，则小祥亦如之。既除丧而出，则已。）
加服
嫡孙为祖。（谓承重者。为曾祖、高祖后亦如之。）父为长子。（重其当先祖之正体，又将代己为宗庙主。故庶子不得为长子三年，不继祖与祢也。於庶子之嫡孙乃为其嫡子三年矣。）
义服
为人后者为所后父。（受重故三年。为所后祖亦如之。凡为人后者，不以嫡子也。）妻为夫。（夫尊而亲。）妾为君。（妾谓夫为君。）国官为国君。（布带绳屦，既葬除之。）
縗冠
右正服、加服縗裳三升，义服三升半。冠同六升，右缝，通屈一条绳为武，垂下为缨，冠外縪。（凡服：上曰縗，下曰裳。布八十缕为升。外縪者，冠前后屈而出於武，外厌缝之。）妇人之縗连裳，以六升布为总。（总，束发也。）童子亦连裳。
绖带屦
右苴麻绖带。首绖大九寸，左本在下，绳缨。五分首绖去一以为腰绖，大七寸二分，绞垂两结，相去四寸。妇人绖如男子。男子又有绞带。（苴，恶貌也。首绖象缁布冠之頍项，腰绖象大带。绞带象革带，五分腰绖去一为之，齐縗以下用布。）菅屦外纳。（外纳，纳其馀於外也。）妇人屦亦如男子。
杖
右苴竹杖。其大如腰绖，长齐其心，本在下。主妇亦杖，诸妇则不杖。童子不杖，其当室者则絻而杖。（童子及妇人不杖者，以其不能病。然而童子当室杖者，尊为丧主。）
絻
右状象冠，广寸，无辟积。童子当室亦服之。
总论制度
王公以下皆三月而葬，葬而虞，三虞而卒哭。十三月小祥，除首绖，练八升布为冠，缨武亦如之；妇人练总，除腰绖。二十五月大祥，除灵座，（自后有祭设几席。）除縗裳，去绖杖，十五升布深衣，布缟冠，素纰缨，革带素屦；妇人除縗裳，去绖，缟总，衣屦如男子。二十七月禫祭，玄冠皂缨，仍布深衣，革带吉屦，妇人缁总，衣屦如男子。逾月，复平常。
○齐縗三年
△正服
子为母。（旧礼父卒为母，今改与父在同。）为祖后者祖卒则为祖母。（为曾高祖后者，为曾祖母高祖母亦如之。）母为长子。
加服
继母如母。（继母之配父，与亲母同。）慈母如母。（妾之无子者，妾子之无母者，父命为母子，生则养之如母，死则丧之如母，贵父之命也。）
义服
继母为长子。妾为君之长子。（与嫡妻同，不敢轻服夫之正统。）
縗冠
右正服、加服縗裳四升，义服五升。其缕四升半，成布四升。冠七升，右缝，布缨武，冠内縪。（前后缝於武，内厌缝。）
绖带屦
右牡麻绖带。首绖大七寸二分，本在上，绳缨。五分首绖去一以为腰绖，大五寸七分半。布带代绞带。屦内纳。
杖
桐杖大如腰绖，通圆之，长齐其心，本在下。
十三月小祥，除首绖，练九升布为冠，缨武亦如之。其他祥禫变除与斩縗同。逾月，复平常。
○齐縗杖周
△正服
父卒母嫁及出妻之子为母，皆报。（父卒，为父后者为嫁母出母无服，母犹服之，不为出母之党服，则为继母之党服。）为祖后者祖在为祖母。（为曾祖高祖后者亦如之。）
义服
父卒继母嫁，从，为之服，报。（若继母出则不服。若继母出嫁，子从而寄育则服；不从则不服。）夫为妻。
○齐縗不杖周
△正服
为祖父母。（父所生庶子亦同，唯为祖后者乃不服。）为伯叔父。为兄弟。为众子。（众子者，长子之弟及妾子。凡父母於子、舅姑於妇，不传重於嫡，将所传重非嫡及养子为后者，服之皆如众子众妇。）
为兄弟之子。（女在室亦然，报之。）为嫡孙。（有嫡子则无嫡孙。凡为后承嫡者，虽曾孙玄孙与孙同。）为姑姊妹女子子在室及適人无主者，姑姊妹报（无主，无祭主，谓无夫与子，人之所哀怜，不忍降之。）女子子为祖父母。（虽出嫁犹不敢降其祖。）妾为其子。
加服
女子子適人者为兄弟之为父后者。（出嫁犹不降为父后者，妇人有归宗之义，故不自绝其族类。）
降服
妾为其父母。（凡妾为私亲如众人。）为人后者为其父母，报。（凡为人后者，本亲降一等，其妻又降夫一等。）女子子適人者为其父母。
义服
为伯叔母。（服与伯叔同。）为继父同居者。（子无大功之亲，与之適人，所適者亦无大功之亲，是谓继父同居。继子之子不从服，为继父不报。）妾为嫡妻。（嫡妻不为妾服。）妾为君之庶子。妇为舅姑。（其夫为曾祖高祖后者，其妻从服亦如舅姑。）为夫兄弟之子。（男女同报。）舅姑为嫡妇。（其夫应三年者，然后为其妇齐縗周。）
○齐縗五月
△正服
为曾祖父母。（本三月，以其降杀太多，故新议改从五月。）女子子在室及嫁者为曾祖父母。
○齐縗三月
△加服
为高祖父母。（重其縗麻，尊尊也。减其日月，因恩杀。）女子子在室及嫁者为高祖父母。（不敢降其祖也。）
义服
为继父不同居。（先同今异。继父有子及有大功之亲，虽同住亦为异居。元不同者不服。）
右降服亦縗裳四升，冠七升；正服五升，冠八升；义服六升，冠九升。右缝，布缨武，冠内縪，前后缝於武，内厌缝之。（妇人则布总，精粗如男子之冠。）其绖带与三年同。其杖三年及杖周皆桐杖，各大如腰绖，通圆之，长齐其心，本在下。粗屦内纳。不杖周则麻屦，五月、三月则绳屦。其三年者与斩縗同。杖周者十一月小祥，十三月大祥，十五月禫，逾月除，复平常。禫变节皆与斩縗同。其父卒母嫁出妻之子为母及为祖后祖在为祖母，虽周除，仍心丧三年。义服齐縗三月者，縗裳六升，冠九升，绖带与周亲同而绳屦。
○大功殇（长殇九月，中殇七月。）
△正服
为子女子子之长殇中殇。（殇者，男女未成人而死，而哀伤者。男子已娶，女子许嫁，皆不为殇。年十九至十六为长殇，十五至十二为中殇，十一至八岁为下殇。八岁以下为无服之殇，哭之以日易月，本服周者哭之十三日，大功九日，小功五日，緦麻三日。）为叔父之长殇、中殇。为姑姊妹之长殇、中殇。为兄弟之长殇、中殇。为嫡孙之长殇、中殇。（嫡曾孙、嫡玄孙亦同。）为兄弟之子女子子之长殇、中殇。
义服
为夫之兄弟之子女子子之长殇、中殇。
○成人九月
△正服
为从父兄弟。（今之同堂兄弟，姊妹之在室者。）为庶孙。（女在室亦然。）
降服
为女子子適人者。（出降者，两女各出，不再降。若两男各为人后亦如之。）出母为女子子適人者。（女服同。）为兄弟之女適人者，报。为人后者为其兄弟。为人后者为其姑姊妹在室者，报。
右成服縗裳八升，冠十升，馀皆与长殇同。
义服
为夫之祖父母。为夫伯叔父母，报。（报者，旁尊不足以尊降。）为夫之兄弟女適人者，报。为人后者其妻为本生舅姑。为众子妇。
右降服縗裳七升，正服八升，冠同十升；义服縗裳九升，冠十升。（妇人则布总，精粗如男子冠。）牡麻绖，首绖大五寸七分半。长殇及成人皆九月，绖以绳缨；中殇皆七月，绖无缨：俱五分首绖去一以为腰绖，大四寸六分。布带，绳屦。
○小功五月殇
△正服
为子女子子之下殇。为叔父之下殇。为姑姊妹之下殇。为兄弟之下殇。为嫡孙之下殇。为兄弟之子女子子之下殇。为从父兄弟姊妹之长殇。为庶孙丈夫妇人之长殇。
降服
为人后者为其兄弟之长殇。为侄丈夫妇人之长殇。（出嫁姑为之服。）为人后者为其姑姊妹之长殇。
义服
为夫之兄弟之子女子子之下殇。为夫之叔父之长殇。
右降正服，冠縗同十升，义服十一升。澡麻绖带，（澡谓去其浮垢，不绝其本。）冠左缝，不厌。（妇人布总，精粗如男子。）首绖大四寸六分，五分首绖去一以为腰绖，大三寸七分。布带吉屦，无絇。妇人縗绖精粗如男子。（降服不澡。）
○成人
△正服为从祖祖父，报。（祖之兄弟也。兄弟之孙女在室亦如之。）为从祖父，报。（父之同堂兄弟。同堂兄弟之女之在室亦如之。）为从祖姑姊妹在室者，报。（父之同堂姊妹，及己再从姊妹。）为从祖兄弟，报。（再从兄弟。）为从祖祖姑在室者，报。（祖之姊妹。）为外祖父母。为舅及从母丈夫妇人，报。（母之兄弟姊妹。）
降服
为从父姊妹適人者，报。（同堂姊妹。）为孙女適人者。为人后者为其姑姊妹適人者，报。
义服
为从祖祖母，报。（祖之兄弟妻。）为从祖母，报。（父之同堂兄弟妻。）为夫之姑姊妹在室及適人者，报。娣姒妇，报。为同母异父兄弟姊妹，报。为嫡母之父母兄弟从母。（谓妾子为嫡母之父母兄弟姊妹。嫡母卒则不服。）为庶母慈己者。（谓庶母之乳养己者。）为嫡孙之妇。（有嫡妇则无嫡孙之妇。曾孙玄孙为后者，服其妇如嫡孙之妇。）母出，为继母之父母兄弟从母。（母卒则为其母之党服，不为继母之党服。）嫂叔报。（兄娣弟妻同。）
右降服縗裳十升，正服縗裳十一升，冠同十一升。义服縗裳十二升，冠与縗同。其绖如小功五月，唯麻断本。
○緦麻三月殇
△正服
为从父兄弟姊妹之中殇、下殇。为庶孙丈夫妇人之中殇、下殇。为从祖叔父之长殇。为从祖兄弟之长殇。为舅及从母之长殇。为从父兄弟之子之长殇。为兄弟之孙之长殇。为从祖姑姊妹之长殇。
降服
为人后者为其兄弟之中殇、下殇。为侄丈夫妇人之中殇。（出嫁姑为之服。）为人后者为其姑姊妹之中殇、下殇。
义服
为人后者为从父兄弟之长殇。为夫之叔父之中殇、下殇。为夫之姑姊妹之长殇。
○成人
△正服
为族兄弟。（三从兄弟、三从姊妹。出嫁即无服。）为族曾祖父，报。（曾祖之兄弟。曾孙女出嫁即无服。）为族祖父，报。（祖之同堂兄弟。孙女出嫁则不服。）为曾孙、玄孙。为外孙。（女子子之男女。）为从母兄弟姊妹。（今谓之姨兄弟姊妹。）为姑之子。（外兄弟姊妹。）为舅之子。（内兄弟姊妹。）为族曾祖姑在室者，报。（曾祖之姊妹。）为族祖姑在室者，报。（祖之同堂姊妹。）为族姑在室者，报。（父之再从姊妹。）
降服
为从祖姑姊妹適人者，报。（父之同堂姊妹及己之再从姊妹。）女子子適人者为从祖父，报。（谓同堂伯叔父。）庶子为父后者为其母。（若无嫡母及嫡母卒则申。妾子不服外祖父母、舅、从母服。）为从祖祖姑適人者，报。（祖之姊妹。）为人后者为外祖父母。（本生外祖父母。）为兄弟之孙女適人者，报。
义服
为族曾祖母，报。（曾祖兄弟之妻。）为族祖母，报。（祖之同堂兄弟之妻。）为族母，报。（父之再从兄弟之妻。）为庶孙之妇。女子子適人者为从祖伯叔母。（同堂伯叔母。）为庶母。（父妾有子者。）为乳母。为婿。（女子子之夫，报。）为妻之父母。（从妻服之。）为夫之曾祖高祖父母。为夫从祖祖父母，报。（夫之祖兄弟及妻。）为夫之从祖父母，报。（夫之父同堂兄弟及其妻。）为夫之外祖父母，报。为夫之从祖兄弟之子。（夫之再从兄弟之子。）为夫之从父兄弟之妻。为夫之从父姊妹在室及適人者。为夫之舅及从母，报。
○改葬緦（子为父母，妻妾为夫，既葬除之。）
右降正义服，冠縗同十五升去其半，有事其缕，无事其布。冠右缝不厌。（妇人布总，精粗如男子之冠。）澡麻断本以为绖，首绖大三寸七分，五分首绖去一以为腰绖，大二寸九分。布带。吉屦，无絇。皇家所绝旁亲服者，皇弟子为之皆降一等。凡童子不緦，当室则緦。
○縗裳制度
凡縗外削幅，裳内削幅，幅三袧。（削犹杀也。袧者，谓辟两侧空中央也。凡裳，前三幅，后四幅。）若齐，裳内縗外。（齐，缉也。凡五服之縗，一斩四缉。缉裳者内展之，缉縗者外展之。）负广出於適寸；（负，在背者也。適，辟领也。负出於辟领外旁一寸。）適博四寸，出於縗；（博，广也。辟领广四寸，则与阔中八寸，两之为尺六寸。出於縗者，旁出縗外也。）縗长六寸，博四寸。（广长当心。）衣带下尺。（衣带下尺者，腰也广尺，足以掩裳上际。）衽二尺有五寸。（衽所以掩裳际也。上正一尺，燕尾二尺五寸，凡用布三尺五寸。）袂属幅。（属犹连也。连幅谓不削也。）衣二尺有二寸，（此谓袂中也。衣自领至腰二尺二寸，倍之四尺四寸。加辟领八寸，又倍之。凡衣用布一丈四寸。）袪尺二寸。（袪，袖口也。）
