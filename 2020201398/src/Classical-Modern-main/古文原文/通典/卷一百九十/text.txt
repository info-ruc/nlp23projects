<strong>边防六</strong>
西戎二
吐谷浑
吐谷浑，本辽东鲜卑也。西晋时，酋帅徒何涉归有二子，长曰吐谷浑，少曰若洛廆。（胡罪反。）涉归死，若洛廆代统部落，别为慕容氏。浑庶长，廆正嫡。父在时，分七百户与浑，浑与廆二部俱牧马，马斗相伤，廆怒，遣使谓浑曰： 先公处分，与兄异部，牧马何不相远，而令马斗。 浑曰： 马是畜生，食草饮水，春气发动，所以致斗。斗在於马，而怒於人耶？乖别甚易，今当去汝於万里之外矣。 於是拥马西行，乃西附阴山。（今朔方之北。）属永嘉之乱，始度陇西，至於枹罕，而后子孙据有甘松之南，洮水之西，南极於白兰，在益州西北。（甘松山在今交川郡境。今临洮、和政郡之南及合川郡之地。）其地四时常有冰雪，唯六七月雨雹甚盛。若晴，则风飘沙砾。有麦，无穀。其青海，周回千馀里。海中有小山，每冬冰合后，以良牝马置此山，至来冬收之，马有孕，所生得驹，号曰龙种。吐谷浑尝得波斯草马，放入海，因生骢驹，能日行千里，故时称青海骢焉。
至其孙叶延，以礼云 公孙之子得以王父字为氏 。吾祖始自昌黎，光宅於此，今以吐谷浑为氏，尊祖之义也。自吐谷浑至叶延曾孙视罴，皆有才略，知古今，司马、博士皆用儒生。至其子阿豺，自称骠骑将军、沙州刺史。阿豺兼并羌氐，号为强国，遣使诣宋朝贡。阿豺死，弟慕跂立，（跂音瑰。）遣军击乞伏茙蔓，败之，（茙音戎。）东奔陇右，慕跂据有其地。其时赫连定於长安为后魏主所攻败，拥秦雍户口十馀万，西次罕幵，慕跂拒击，大破之，生擒定，送於魏。后弟慕延立。魏太武帝遣军击延，大破之，慕延率部落西奔白兰，攻破于阗国，南依罽宾，七年乃还旧土。慕延死，阿豺兄树落干子拾寅立，始邑於伏罗川。至玄孙夸吕立，自号为可汗，理伏俟城，在青海西十五里，有地方数千里。其西北诸杂种谓之阿赀虏。（赀，即移反。）
其南界龙涸城，去成都千馀里。大戍有四，一在清水川，一在赤水，一在浇河，一在吐屈真川，皆子弟所理。其主理慕贺川。西有黄沙，南北百二十里，东西七十里，不生草木。虽有城郭，不居，而随逐水草。官有王公、仆射、尚书及郎中之号。其主椎（直追反）髻，以皂为帽。其妻衣织成裙，披锦袍，辫髻於后，首戴金花。丈夫衣服略同於华夏，多以幂罗为冠，亦以缯为帽。妇人皆贯珠束发，以多为贵。兵器有弓刀甲槊。国无常赋，须则税富室、商人，以充用焉。父兄亡，妻后母及嫂等，与北狄俗同。死者亦皆埋殡，其服制，葬讫则除之。性贪婪，忍於杀害。
后周明帝武成初，夸吕寇凉州，诏贺兰祥率兵讨破之，又攻拔其洮阳、洪和二城，置洮州（今临洮郡地。）而还。武帝天和初，其龙涸王莫昌率众降，以其地为扶州。（今同昌郡地。）二年，复遣皇太子征之，军度青海至伏俟城，夸吕遁走，虏其馀众而还。隋开皇中，夸吕侵弘州，（在今安化郡马岭县界。）遣上柱国元谐击之。贼悉发国中兵，自曼头至於树敦，甲骑不绝。谐频击破之。夸吕率其亲兵远遁，其名王十三人各率部落而降。夸吕在位且百年，死以后还以慕容为姓。其子伏允立。炀帝初，伏允遣子顺来朝。帝令铁勒袭，大败之。伏允东走，保西平。（今西平郡。）帝复令观王雄以掩之，大破其众。伏允遁逃，部落来降十万馀口。伏允惧，南遁於山谷閒。其故地皆空，自西平临羌城以西，且末以东，祁连以南，雪山以北，东西四千里，南北二千里，皆为隋有，置郡县镇戍，发天下轻罪徙居之。（其地在今西平郡之西，张掖、酒泉郡之北。隋氏置西海、且末、河源等郡。）於是留顺不之遣。伏允无以自资，率其徒数千骑客於党项。大业末，天下大乱，伏允及顺复其故地。
大唐贞观中，李靖、侯君集破灭之。伏允远遁，为左右所杀。其子大宁王顺归降，於是重建其国，封顺为西平部王，仍加趉（巨屈反）胡吕乌甘豆可汗之号，旋又为其下所杀。十年，立顺子诺曷钵为河源郡王，主其国，自尔衰弱，而吐蕃强盛。高宗时，为其破灭，诺曷钵以馀众复来降，（中閒叛去。）於灵州之境置安乐州，以诺曷钵为刺史，其故地并没於吐蕃。后又封渠帅慕容宣超为青海王。
武太后朝，郭元振上安置降吐谷浑状曰： 臣昨见唐休璟、张锡等，众议商量，其吐谷浑部落，或拟移就秦（今天水郡）陇，（今汧阳郡）或欲移近丰（今九原郡）灵，（今灵武郡。）贵令渐去边隅，使居内地，用为防闲之要，冀免背叛之虞。臣以为并是偏见之一端，未为久长之深册。若近秦陇，则与监牧杂居；如在丰灵，复与默啜甫迩。必以虑其翻覆，须有迁移，纵至中土，安可易变其本性。至如躭尔乙句贵，往年王孝杰奏请自河源军徙居灵州，用为惬便。及其逃叛之日，穿监牧，掠马群，所在伤夷，大损州县，是则迁居中土无益之明验矣。往者素和贵虽背圣化，只从当所居地叛走，其於中国，无所损伤，但是失少许吐浑耳，岂与句贵之为害同日而语哉！今吐谷浑之降者，非驱略而来，皆是渴慕圣化，冲锋突刃，弃吐蕃而至者也。臣谓宜当循其情以为制，勿惊扰之，使其情地稍安，则其系恋心亦日厚。当凉州降者，（今武威郡。）则宜於凉州左侧安置之；当甘州、（今张掖郡。）肃卅降者，（今酒泉郡。）则宜於甘、肃左侧安置之；当瓜州、（今晋昌郡。）沙州降者，（今敦煌郡。）则宜於瓜、沙左侧安置之。但吐浑所降之处，皆是其旧居之地，斯辈既投此地，实有恋本之情。若因其所投之地而便居之，其情易安。因数州而磔裂之，则其势自分。顺其情，分其势，而不扰於人，可谓善夺戎狄之权矣。何要纂聚一处如一国，使情通意合如一家，脱有异志，则一时尽去，伤害州县，为患滋深。何如分置诸州，使每州皆得吐浑使役，欲有他怀，必不能远相连结总去。臣愚辄以为胜册。如允臣此见，其所置之处，仍请简取当处强明官人，於当处镇遏之，则小小为非，亦可杜绝。兼每使达蕃情、识利害者，共宣超兄弟一人，岁往巡按，以抚护之，无使侵削其生业，日就乐恋，自亦深矣。如此，臣实为羁縻戎狄之良册。设使后有去就，不过边州失少许吐浑，终无伤於中国。今此辈心悠扬而无主，未知所安，不必在早定安置之计，无令惊扰，速生边患。 
乙弗敌
乙弗敌，后魏闻焉，在吐谷浑北。国有屈海，其海周回千馀里。众有万落，风俗与吐谷浑同。然不识五穀，唯食鱼与苏子。苏子状若中国枸杞子，或赤或黑。西有契翰一部，风俗亦同，土特多狼。
宕昌
宕昌羌，后魏时兴焉，亦三苗之胤，与先零、烧当、罕开诸部姓别，自立酋帅，皆有地分，不相统摄，宕昌即其一也。俗皆土著，居有栋宇。其屋，织氂牛尾及羖羊毛覆之。无法令，又无徭赋。唯征伐之时，乃相屯聚；不然，则各事生业，不相来往。皆衣裘褐，牧养氂牛、羊、豕，以供其食。俗有蒸报。无文字，但取木荣落以记岁时。三年一相聚，杀牛羊以祭天。俗重虎皮，以之送死。有梁勤者，代为酋帅，得羌豪心，乃自称王。其界自仇池以西，东西千里；席水以南，南北八百里。（仇池山在今同谷郡上禄县。席水在今天水郡上邽县。）地多山阜，部众二万馀落。至其孙弥忩，始遣使於后魏，太武帝拜为宕昌王。七叶孙弥秦，皆受南北两朝封爵。（宋、齐、梁及魏，并各羁縻之。）后见两魏分隔，永熙末种人企定乃引吐谷浑寇金城，（今郡地。）后企定弟弥定寇石门戍。周武帝天和初，诏大将军田弘讨平之，以其地为宕州。（今怀道郡。）
邓至
邓至，羌之别种也。后魏时兴焉。有像舒理者，代为白水酋帅，因地名为号，称邓至王。其地自千亭以东，平武以西，汶岭以北，宕昌以南。（今怀道郡之南，通北郡之北，交川、临翼、同昌郡之地也。）风土习俗，与宕昌同。自舒理至十代孙舒彭，附於后魏孝文帝，封甘松县子、邓至王。后数代，西魏恭帝初，其主檐术因乱来奔，周文帝遣兵送还，自后无闻。
党项
党项羌，在古析支之地，汉西羌之别种。魏晋以降，西羌微弱。周灭宕昌、邓至之后，党项始强。南杂舂桑、迷桑等羌，北连吐谷浑。其种每姓别自为部落，一姓之中复分为小部落，大者万馀骑，小者数千骑，不相统一。有细封氏、费听氏、往利氏、颇超氏、野辞氏、房当氏、米禽氏、拓拔氏，而拓拔最为强族。俗皆土著，有栋宇，织氂牛及羊毛覆之。俗尚武，无法令赋役。其人多寿，年至百五六十岁。不事生产，好为窃盗，常相陵劫。尤重复雠，雠人未得，必蓬头垢面，跣足蔬食，要斩雠人而后复常。男女并衣裘褐，仍被大毡。不知耕稼，土无五穀。气候多风寒。以氂牛、马、驴、羊、豕为食。五月草始生，八月霜雪降。求大麦於他界，酝以为酒。妻其庶母及伯叔母、嫂、子弟之妇，淫秽蒸报，诸夷中最为甚，然不婚同姓。老死者以为尽天年，亲戚不哭，少死者则仰天云枉而悲哭，焚之，名为火葬。无文字，但候草木以记岁时。
大唐贞观三年，南会州都督府郑元鹴遣使招谕，其酋长细封步赖举部内附，亦自入朝，列其地为轨州，拜步赖为刺史，其后诸部相次内附，列其地为崌、奉、岩、远四州，各拜首领为刺史。
白兰
白兰，羌之别种，周时兴焉。东北接吐谷浑，西至叱利摸徒，南界那鄂。风俗物产与宕昌同。周武帝保定元年，朝献使至。
吐蕃
吐蕃在吐谷浑西南，不知有国之所由。或云：秃发利鹿孤有子樊尼，其主鳣檀为乞伏炽盘所灭，樊尼率馀种依沮渠蒙逊，其后子孙西魏时为临松郡丞（今张掖郡张掖县界。）与主簿，皆得众心，因魏末中华扰乱，招抚群羌，日以强大，遂改姓为窣（苏骨反）〈孛夂〉野，至今故其人号其主曰赞府，贵臣曰主簿。又或云：始祖赞普自言天神所生，号鹘堤悉补野，因以为姓。（窣〈孛夂〉野与悉补野言讹，其实一也。或云本姓弃苏农也。）
其国出鄯城五百里，过乌海，入吐谷浑部落弥多弥、苏毗及白兰等国，至吐蕃界。其国风雨雷雹，每隔日有之。盛夏节气如中国暮春之月。山有积雪，地有冷瘴，令人气急，不甚为害。
其俗重汉缯而贵瑟瑟，男女用为首饰。其君长或在跋布川，或居逻娑川，有小城而不居。坐大毡帐，张大拂庐，其下可容数百人。兵卫极严，而衙府甚狭。俗养牛羊，取乳酪供食，兼取毛为褐而衣焉。不食驴马肉，以麦为麨。人死，杀牛马以殉，取牛马头积累於墓上。其墓正方，累石为之，状若平头屋。其臣与君自为友，号曰共命人，其数不过五人。君死之日，共命人皆日夜纵酒，葬日，於脚下针，血尽乃死，便以殉葬。又有亲信人，用刀当脑缝锯，亦有将四尺木，大如指，刺两肋下，死者十有四五，亦殉葬焉。设官，父死子代，绝嗣即近亲袭焉。非其种类，辄不相伏。其官章饰有五等：一谓瑟瑟，二谓金，三谓金饰银上，四谓银，五谓熟铜。各以方圆三寸，褐上装之，安膊前，以辨贵贱。法令严肃。兵器有弓、刀、楯、槊、甲、胄。每战，前队皆死，后队方进。人马俱披锁子甲，其制甚精，周体皆遍，唯开两眼，非劲弓利刃之所能伤也。其战必下马列行而阵，死则递收之，终不肯退。枪细，而长於中国者。弓矢弱而甲坚。人皆用剑，不战亦负剑而行。其驿以铁箭为契，其箭长七寸，若急驿，膊前加著一银鹘。有草名速古芒，叶长二寸，状若斜蒿。有鼠，尾长於常鼠。其国禁杀鼠，杀鼠者加其罪。有可跋海，去赤岭百里，方圆七十里，东南流入蛮，与蛮西洱河合流而东，号为漾鼻水。又东南出，会川为泸水焉。自赤岭至逻娑川，绝无大树木，唯有杨柳，人以为资。置大论，以统理国事。无文字，刻木结绳为约。徵兵用金箭。寇至举燧。与其臣下一年一小盟，（用羊、狗、弥猴。）三年一大盟。（用人、马、牛、驴。）以麦熟为岁首。其国都号为逻娑城。用法严整，议事则自下而起，因人所利而行之，此其所以能强且久也。重壮贱老，母拜於子。重兵死，恶病终，以累代战没者为甲门。临阵奔北者，悬狐尾於其首，表其似狐之怯。
其赞普弄赞，雄霸西域。隋开皇中，其主论赞索弄赞都牂牁西疋播城已五十年矣。国界西南与婆罗门接。自大唐初，已有胜兵数十万，号为强国。男女皆辫发毡裘，以赪涂面。无器物，以手捧酒而饮之。屈木令圆，以皮作底，就中而食。俗多金及小马。党项、白兰诸部及吐谷浑、西域诸国咸畏惧之。
至其主弃苏农赞，贞观十五年正月，以宗室女封文成公主，降於吐蕃赞普，命礼部尚书江夏王道宗送之。赞普亲迎於河源，见王人，执子婿礼甚谨。睹大国服饰礼仪之美，俯仰有媿沮之色，谓所亲曰： 我祖父未有通婚大国者，今我得尚大唐公主，当筑一城，以夸后代。 仍遣酋豪子弟，请入国学，以习诗书。高宗初，封賨王。
苏农死，其子早卒，以孙代立，号乞梨拔布，幼小，大相禄东赞摄知国事，总章中，以兵临吐谷浑。吐谷浑告急。咸亨中，高宗令将军薛仁贵、郭待封等率众十馀万伐之，至大非川，为大论钦陵所败，因遂灭吐谷浑。钦陵姓薛氏。其父禄东赞颇晓兵术，吐蕃赞府以国事委之，讲兵训师，雅有节制。吐蕃之并兼诸羌，雄霸西土，东赞有力焉。有子五人。及东赞死，钦陵兄弟复专其国。上元中，寇鄯、廓等州。仪凤三年，遣工部尚书刘审礼为洮河军总管，率兵十八万以讨之，战於青海，军败，没於阵。调露二年，中书令李敬玄战於大非川，又败绩。续遣黑齿常之袭击，破之。武太后如意初，武威军总管王孝杰大破吐蕃，复龟兹、于阗、疏勒、碎叶四镇。
至万岁通天初，又寇凉州，执都督许钦明。钦陵兄弟皆有才略，钦陵多居中，诸弟分领方面，诸蕃惮之。二年，吐蕃大论钦陵遣使请和。武太后遣前梓州通泉县尉郭元振往，至野狐河，与陵遇，陵曰： 大国久不许陵和，陵久不遣蕃使，以久无报命，故去秋有甘凉之抄，斯实陵罪，今欲和好，能无惧乎！ 振乃谓曰： 论先考东赞，以宏才大略，服事先朝，结好通亲，荷荣承宠，本期传之永代，垂於无穷。论不慕守旧恩，中致猜阻，无故自绝，日寻干戈，屡犯我河湟，频扰我边鄙。且父通之，子绝之，岂为孝乎！父事之，子叛之，岂为忠乎！然论之英声，籍甚遐外，各自为主，奚为惧乎。 陵曰： 如所来言，陵无忧矣。今天恩既许和好，其两国戍守，咸请罢置，以便万姓。各守本境，靡有交争，岂不休哉！然以西十姓突厥，四镇诸国，或时附蕃，或时归汉，斯皆类多翻覆。乞圣恩含弘，拔去镇守，分离属国，各建侯王，使其国居，人自为守，既不款汉，又不属蕃，岂不人免忧虞，荒陬幸甚。 振曰： 十姓、四镇，本将镇静戎落，以抚宁西土，通诸大邦，非有他求。论今奚疑而有忧虞乎？ 论曰： 使人此词，诚为实论。然缘边守将，多好功名，见利而动，罕守诚信，此蕃国之所为深忧也。 振曰： 十姓诸部，与论种类不同，山川亦异。爰览古昔，各自区分，复为我编人，积有年岁。今论欲一言而分离数部，得非昧弱苟利乎？ 陵曰： 使人岂不疑陵贪冒无厌，谬陈利害，窥窃诸部，以为汉边患耶？陵虽识不逮远，请为使人明之。陵若爱汉土地，贪汉财币，则青海、湟川，实迩汉边，其去中州，盖三四千里，必有窥羡，何不争利於此中。而突厥诸部，悬在万里之外，碛漠广莽，殊异中国。安有争地於万里外，而能为汉边患哉！舍近务远，计岂然也？但中州人士，深谋多计，天下诸国，皆为汉并，虽大海之外，穹塞之表，靡不磨灭矣。今吐蕃块然独在者，非汉不贪其土地，不爱其臣仆，实陵兄弟小心谨密，得保守之耳。而十姓中，五咄六诸部落僻近安西，是与吐蕃颇为辽远。俟斤诸部密近蕃境，其所限者，唯界一碛，骑士腾突，旬月即可以蹂践蕃庭，为吐蕃之巨蠹者，唯斯一隅。且乌海黄河，关源阻深，风土疫疠，纵有谋夫猛将，亦不能为蕃患矣，故陵无敢谬求。西边沙路，坦达夷漫，故纵羸兵庸将，亦易以为蕃患，故陵有此请。实非欲侵渔诸部，以生心於汉边。陵若实有谋汉之怀，有伺隙之意，则甘凉右地，暨於积石，此道绵细，几二千里，其广者不过二三百里，狭者才百里，陵若遣兵，或出张掖，或出玉门，使大国春不遑种，秋无所获，五六岁中，或可断汉右界矣，又何为弃所易而窥所难乎？此足明陵心矣。往者高宗以刘审礼有青海之役，乃使黄仁素、贾守义来和。陵之上下将士，咸无猜忌，故边守不戒严。和事曾未毕，则为好功名人崔知辨从五俟斤路，乘我閒隙，疮痍我众，驱掠牛羊，盖以万计，自此陵之国人大危栗和事矣。今之此求，但惧好功名者之吞噬，冀此为翰屏以虞之，实非有他怀焉。 振曰： 兹事漫汗体大，非末吏所能明。论当发使奉章以闻，取裁於圣主。 陵乃命郎宗乞思若为使。振曰： 今遣使之后，国不可更犯汉边。且蕃使前后入朝不时遣者，良以使去之后，兵仍犯汉，故朝廷踌蹰，曰是绐（徒改反）我也。以为侦谍，不以为使人，遂迁延无报。今若踵前陵塞，是故陷所去人使，孰谓请和也。 陵俯首踧踖久之，曰： 陵与国人咸憾崔知辨之前事，故尝有此举，以虞好功者之来侵。比实以选练骑士三万，分路出师。使人既有此言，今既於和事非便，安可相违。 即罢兵散卒，遂指天为信，斯具之表矣。
振与思若至，时朝廷以四镇十姓事，欲罢则有所顾，欲拒则有所难，沉吟久之，莫之能决。振为役夏奉戎，竭内事外，非计之得，乃献疏曰： 臣闻利或生害，害亦生利。国家奄有天下，园囿八荒，而万机百揆之中，最难消息者，唯吐蕃与默啜耳。今吐蕃请和，默啜受命，是将大利於中国也。若图之不审，则害亦随之；如防害有方，则利亦随之。今钦陵所论，唯分裂十姓地界，抽去四镇兵防，此是钦陵切论者。若以为可允，则当分明断决之，若以为不可允，则当设册以羁縻之，终不可直拒绝以阻其意，使兴边患也。臣窃料此事关陇动静之机，岂可轻举措哉。使彼既和未绝，则其恶亦不得顿生。请借人事为比，设如人家遭盗，一则攻其内室，一则寇其外落，主人必不先於外寇而忧在内室矣。何则？以内患近而外患远也。今国之外患者，十姓四镇是；内患者，甘、凉、瓜、肃是。复关陇之人，久事屯田戍，向三十年，臣料其力用久竭弊矣。脱一朝甘、凉有不虞，此中岂堪广调发耶？臣实病之，不知朝廷以为何如。夫善为国者，当先料内以敌外，不贪外以害内。今议事者舍近患而靡恤，务远患而是贪，臣愚驽，罔识厥策。必以四镇殷重，事不可依，何不言事以答之。如钦陵云 四镇诸部与蕃界接，惧汉侵窃，故有是请 ，此则吐蕃所要者。然青海、吐蕃密近兰、（金城郡。）鄯，（今西平郡。）北为汉患，实在兹辈，斯亦国家之所要者。今宜报陵云，国家非吝四镇，本置此以扼蕃国之尾，分蕃国之力，使不得并兵东侵；今若顿委之於蕃，恐蕃力强，易为东扰；必实无东侵意，则宜还汉吐浑诸部及青海故地，即俟斤部落当以与蕃。如此足塞陵口而和事未全绝也。如后小有乖，则曲在彼。兼西边诸国，款附岁久，论其情义，岂可与吐蕃同日而言。今未知其利害，未审其情实，迳有分裂，亦恐伤诸国之意，非制驭之长筭也。待筹损益，知其利便，续以有报，如此则亦和未为绝，更使彼蕃悬情上国，是亦诱抚之方。伏愿省择，使无遗筭，以惠百姓也。 
其后赞府年长，忌钦陵，乃与首领论岩等密图之。言将猎，召兵执钦陵亲党二千馀人，杀之，自帅众讨钦陵。钦陵自杀，其亲信左右同日自杀者百馀人。其弟赞婆，先在东境，率千馀人来降，授右卫大将军。
乞梨拔布神龙初死，其子立。乞梨弩悉笼时年七岁，祖母禄没氏摄位。至中宗神龙三年四月，以所养嗣雍王守礼女封金城公主，出降吐蕃赞普。景龙四年正月，幸始平县，送金城公主，以左骁卫大将军杨矩为使。二月，改始平县为金城县，又改其地为凤台乡、怆别里。天宝十四年死，其子立，号乞梨悉笼纳赞。
大羊同
大羊同，东接吐蕃，西接小羊同，北直于阗，东西千馀里，胜兵八九万人。其人辫发毡裘，畜牧为业。地多风雪，冰厚丈馀。所出物产，颇同蕃俗。无文字，但刻木结绳而已。刑法严峻。其酋豪死，抉（於穴反）去其脑，实以珠玉，剖其五脏，易以黄金，假造金鼻银齿，以人为殉，卜以吉辰，藏诸岩穴，他人莫知其所，多杀牸牛羊马，以充祭祀，葬毕服除。其王姓姜葛，有四大臣分掌国事。自古未通，大唐贞观十五年，遣使来朝。
悉立
悉立在吐蕃西南，户五万，有城邑村落，依溪涧。丈夫以缯采缠头，亡毡褐；妇人辫发，著短裙。以蒸报为俗。畜多水牛、羖羊、鸡、豕。穀宜秔稻、麦、豆，饶甘蔗诸果。死葬於中野，不为封树。丧制以黑为衣，一年就吉。刑有刖劓。羁事吐蕃，自古未通中国。大唐贞观二十年，遣使贡方物。
章求拔
章求拔，或云章揭拔，本西羌种也。在悉立西南，居四山之内，近代移出山，西接东天竺，遂改衣服，变西羌之俗。其地延袤八九百里，胜兵二千馀人，居无城郭，好为寇掠，商旅患之。闻悉立入朝，亦遣使朝贡。
泥婆罗
泥婆罗国，在吐蕃西。其俗，翦发与眉齐，穿耳，揎以竹筩，缓至肩者以为姣丽。食用手。其器皆铜。多商贾，少田作。以铜为钱，面文为人，背文为马。其牛鼻不穿孔。衣服以一幅布蔽身，日数盥漱。以板为屋，壁皆雕画。俗重博戏。颇解推测盈虚，兼通历术。事五天神，镌石为像，每日清水浴神，烹羊而祭。其王那陵提婆，身著真珠诸宝，耳垂金钩玉铛，佩宝装伏突，坐狮子座，常散花燃香，大臣及左右并坐於地。有阿耆婆沵池，周回二十馀步，以物投之，即生烟焰，悬釜而炊，须臾而熟。唐永徽二年，遣使朝贡。
