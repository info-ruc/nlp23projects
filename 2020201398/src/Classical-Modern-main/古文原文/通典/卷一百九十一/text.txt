<strong>边防七</strong>
西戎三
西戎总序
西域以汉孝武时始通，本三十六国，皆在匈奴之西，乌孙之南。南北有大山，中央有河，东西六千馀里，南北千馀里。东则接汉，阨以玉门、阳关，（二关并在今敦煌郡。）西则限以葱岭。诸国大率土著，有城郭田畜，与匈奴、乌孙异俗，故皆役属匈奴。匈奴西边日逐王领西域，赋税取足焉。其南山，东出金城，（今金城、会宁、安乡、西平等即汉金城郡地。）与汉南山属焉。（属，联也。）自玉门、阳关出西域，有两道。从鄯善傍南山北，陂河西行，（循河曰陂。彼义反。史记曰： 陂山通道 。）至莎车，为南道；西逾葱岭，则出大月氏、安息，（氏音支。）自车师前王庭（今交河郡。）随北山，陂河西行至疏勒，为北道。西逾葱岭，则出大宛、康居、奄蔡焉。
自张骞开西域之迹，其后霍去病击破匈奴右地，降浑邪、休屠王，（屠音除。）遂空其地，始筑令居以西，（令音铃。县名，今西平郡之西北。）初置酒泉郡，后稍发徙人充实之，分置武威张掖敦煌酒泉四郡，（地并今郡。）据两关焉。自李广利伐大宛之后，西域震惧，多遣使来贡献。於是东自敦煌，西至盐泽，（即蒲昌海，在今交河、北庭界中。）往往起亭障。
是时军旅连出，师行二三十年，海内虚耗。征和中，贰师李广利以军降匈奴。帝既悔远征伐，而搜粟都尉桑弘羊与丞相御史奏言：
故轮台以东捷枝、渠犁，皆故国，地（轮台、渠犁，地名，今在交河、北庭界中，其地相连。）广，饶水草，有溉田五千顷以上，处温和，田美，可益通沟渠，种五穀，与中国同时熟。田一岁，有积穀，募人壮健有累重敢徙者诣田所，（累重，谓妻子家属。）就畜积为本业，益垦溉田，稍筑列亭，连城而西，以威西国。 帝乃下诏，深陈既往之悔，曰： 前有司奏，欲益人赋三十助边用，（每口取三十钱。）是重困老弱孤独也。而今又请遣卒田轮台。轮台西於车师千馀里，前开陵侯击车师时，（开陵侯，匈奴介和王来降者也。）危须、尉犁、楼兰六国皆发畜食迎汉军，又自发兵，凡数万人，王各自将，共围车师，降其王。诸国兵便罢，力不能复至道上食汉军。汉军破城，食至多，壮士自载不足以竟师，（虽各自载粮，而在道已尽，至归涂，而尚苦乏食，不终师旅之事。）强者尽食畜产，羸者道死数千人。朕发酒泉驴、橐驼负食，出玉门迎军。吏卒起张掖，不甚远，然尚冢留甚众。（冢留，言食前后离冢，不相逮及。冢音斯。）曩者，朕之不明，以军候弘上书言 匈奴缚马足，置城下，驰言 秦人，我乞若马  ，（谓中国人为秦人，习故言也。乞若犹言乞汝。乞音气。）又汉使者久留不还，故遣贰师将军，欲以为使者威重也。古者卿大夫与谋，参以蓍龟，不吉不行。（谓共卿大夫谋事，尚不专决，犹杂问蓍龟。）乃者，丞相御史二千石诸大夫郎为文学者，皆言祥善，而易之卦得大过，爻在九五，（其繇曰 枯杨生华 ，象曰 枯杨生华，何可久也 ，谓匈奴破不久。）匈奴困败。公车方士、太史理星占气及太卜龟蓍，皆以为吉，匈奴必破，时不可得也。（今便利之时，后不可再得。）卦诸将，贰师最吉。（卜遣诸将，而於卦中贰师最得吉。）故朕亲发贰师。今计谋卦兆皆反缪。失一狼，走千羊。乃者贰师败，军士死略离散，（言死及被虏掠，并自离散。）悲痛常在朕心。今请远田轮台，欲起亭隧，（隧，依深险之处开行道。）是扰劳天下，非所以优人也。朕不忍闻。且匈奴得汉降者，常提掖搜索，问以所闻。（搜索者，恐其或私赍文书。）今边塞未正，阑出不禁，鄣候长吏使卒猎兽，以皮肉为利，辛苦而烽火乏，失亦上集不得，（为边塞有阑出逃亡之人，而主者不禁。又长吏利於皮肉，多使鄣候之卒猎兽，故令烽火有乏。又其人劳苦，因致奔亡。凡有此失，皆不集於所上文书。）后降者来，若捕生口虏，乃知之。（既不上文书，所以当时不知，至有降者来，及捕生口，或虏得匈奴人言之，乃知此事。）当今务在禁苛暴，止擅赋，力本农，脩马复令，（因养马以免徭赋也。复，方目反。）以补缺，无乏武备而已。郡国二千石各上进畜马方略补边状，与计对。 （与上计者同来赴对。）由是不复出军。而封丞相车千秋为富人侯，以明休息，思富养人也。
昭帝时，乃用桑弘羊前议，以给使外国者。
至宣帝，遣卫司马使护鄯善以西数国。及破姑师，未尽殄，分以为车师前后王及山北六国。时汉独护南道，未能尽并北道也。神爵三年，匈奴日逐王来降，护鄯善以西使者郑吉迎之，乃因使吉并护北道，故号曰都护。都护之起，自吉置矣。由此匈奴益弱，不得近西域。於是徙屯田，田於北胥鞬，披莎车之地，（鞬，居言反。披，分也。）屯田校尉始属都护。都护督察乌孙、康居诸外国。都护理乌垒城，去阳关二千七百四十里，与渠犁田官相近，土地肥饶，於西域为中，故理焉。
至元帝，复戊己二校尉，屯田於车师前王庭。（戊己，中央，镇覆四方，又开渠播种，以为厌胜，故称戊己焉。）哀平閒，自相分割为五十五国。
凡国，自译长、城长、君、监、吏、大禄、百长、千长、都尉、且（子馀反）渠、当户、将、相至侯、王，皆佩汉印绶，凡三百七十六人。而康居、大月氏、安息、罽宾、乌弋之属，皆以绝远，不在数中。其来贡献，则与相报，不督录总领也。
至王莽时，四边扰乱，与中国遂绝，并复役属匈奴。
前往西域有二道，自元始以后有三道。从玉门关西出，经婼羌（婼，而遮反。）转西，越葱岭，经悬度，入大月氏，为南道。从玉门关西出，发都护井，回三陇沙北头，经居卢仓，从沙西井转西北，过龙堆，到故楼兰，转西诣龟兹，至葱岭，为中道。从玉门关西北出，经横坑，辟三陇沙及龙堆，出五船北，到车师界戊己校尉所理高昌，转西与中道合龟兹，为新道。
至后汉永平中，匈奴胁服诸国，共寇河西郡县，（今武威、张掖等郡之地。）城门昼闭。明帝乃命将北征匈奴，取伊吾卢地，（今伊吾县。）置宜禾都尉以屯田，遂通西域于阗诸国。西域自绝六十五载，乃复通焉。明年，始复置都护、戊己校尉。及明帝崩，焉耆、龟兹攻没都护陈睦，匈奴、车师围戊己校尉。
章帝不欲疲弊中国以事夷狄，乃迎还戊己校尉，不复遣都护，复罢屯田，匈奴因遣兵守伊吾地。时军司马班超留于阗，绥集诸国。
和帝永元初，窦宪大破匈奴，因遣副校尉阎盘掩击伊吾，破之。三年，班超遂定西域，因以超为都护，居龟兹。复置戊己校尉。於是五十馀国悉纳质内属。其条支、安息诸国至於海滨四万里外，皆重译贡献。九年，班超遣掾甘英穷临西海而还，皆前代所不至，莫不备其风土，传其珍怪焉。及超被徵，以任尚为都护，尚谓超曰： 猥承君后，宜以诲之。 超曰： 塞外吏士，本非孝子顺孙，皆罪过徙补边屯。而蛮夷怀鸟兽之心，难养易败。今君性严急，水清无大鱼，察政不得下和，宜荡佚简易，宽小过，总大纲而已。 超去后，尚私谓所亲曰： 我以班君当有奇策，今所言平平耳。 尚至数年，安帝初，西域背叛，如超所诫。频攻围都护任尚、段禧等，朝廷以其险远，难相应赴，诏罢都护，由此遂弃西域。北匈奴即复收属诸国，共为边寇十馀岁。敦煌太守曹宗请出兵击匈奴，复欲进取西域。邓太后不许，但令置护西域副校尉，居敦煌，羁縻而已。
其后匈奴连与车师入寇河西，汉不能禁，议者因欲闭玉门、阳关，以绝其患。尚书陈忠上疏曰： 臣闻八蛮之寇，莫甚北虏。高祖窘平城之围，文帝屈供奉之耻。故孝武愤怒，深惟久长之计，命遣武臣，浮河绝漠，穷破虏庭。遂开河西四郡，以隔绝南羌，收三十六国，断匈奴右臂。是以单于孤特，窜迹远藏。由此观之，戎狄可以威服，难以化狎。西域内附日久，区区东向扣关者数矣，此其不乐匈奴、慕汉之效也。今北虏已破车师，势必南攻鄯善，弃而不救，则诸国从矣。若然，则虏财贿益增，胆势益殖，威临南羌，与之交连。如此，河西四郡危矣。河西既危，不得不救，则百倍之役兴，不訾之费发矣。议者但念西国绝远，恤之烦费，不见先代苦心勤劳之意也。臣以为敦煌宜置校尉，按旧增四郡屯兵，以西抚诸国。庶足折冲万里，震怖匈奴。 太后又召班超之子勇问之。勇议曰： 昔者孝武皇帝患匈奴强盛，开通西域，诸论者以为夺匈奴府藏，断其右臂。遭王莽篡盗，徵求无厌，胡夷忿毒，遂以背叛。光武中兴，未遑外事，故匈奴负强，驱率诸国。及至永平，再攻敦煌、河西郡，城门昼闭。明帝命武臣出征西域，故匈奴远遁，边境得安。及至永元，莫不内属。会閒者羌乱，西域复绝，北虏遂遣责诸国，备其逋租，高其价直，严以期会。鄯善、车师皆怀忿怒，思乐事汉，其路无从。前所以时有叛者，皆由牧养失宜，还为其害。旧敦煌郡有营兵三百人，宜复之，复置护西域副校尉，居於敦煌，如永元故事。又宜遣西域长史将五百人屯楼兰，西当焉耆、龟兹径路，南强鄯善、于阗心胆，北扞匈奴，东近敦煌。如此诚便。 长乐卫尉谭显等难曰： 朝廷前所以弃西域者，以其无益於中国而费难供也。今车师已属匈奴，鄯善不可保信，一朝反覆，班将军能保北虏不为边害乎？ 勇对曰： 今中国置州牧者，以禁郡县奸猾盗贼也。若州牧能保盗贼不起者，臣亦愿以腰斩保匈奴之不为边害也。今通西域则虏势必弱，虏势弱则为患微矣。孰与归其府藏，续其右臂哉！为置校尉以扞北抚西，设长史以招怀诸国，若弃而不立，则西域屈就北虏，缘边之郡将受困苦，恐河西城门复有昼闭之儆矣。今不廓开朝廷之德，而拘屯戍之费，若北虏遂炽，岂安边久长之策哉！ 大尉属毛轸难曰： 今若置校尉，则西域络绎遣使，求索无厌，与之则费难供，不与则失其心。一朝为匈奴所迫，当复求救，则为役大矣。 勇对曰： 今设以西域归匈奴，而使其因西域租入之饶，兵马之众，以扰动缘边，是为富仇雠之财，增暴夷之势也。置校尉者，宣威布德，以系诸国内向之心，以疑匈奴觊觎之情，而无费财耗国之虑也。且西域之人无他求索，其来入者，不过廪食而已。今若拒绝，势必北属，夷虏并力以寇并、凉，则中国之费不止十亿。 於是从忠、勇议。乃以勇为西域长史，将五百人西屯柳中。（今交河郡县。）勇遂破平车师。自建武至於延光，西域三绝复通。
顺帝永建二年，勇复击降焉耆。於是龟兹、疏勒、于阗、莎车等十七国皆来服从，而乌孙、葱岭以西遂绝。六年，帝以伊吾旧膏腴之地，傍近西域，匈奴资之以为抄暴，复令开设屯田如永元时事，置伊吾司马一人。自阳嘉以后，朝威稍损，诸国骄放，转相陵伐矣。
自魏及晋，中原多故，西域朝贡不过三数国焉。
至后魏太武帝，使董琬使西域，还，具言其地为三域：自葱岭以东，流沙以西为一域；姑墨以南，月氏以北为一域；两海之间，水泽以南为一域。三域之内，诸小渠长盖以百数。其出西域，更为四道：自玉门度流沙，西行二千里至鄯善，为一道；自玉门度流沙，北行二千二百里至车师，为一道；从莎车西行一百里至葱岭，西千三百里至伽部，为一道；自莎车西南五百里至葱岭，西南千三百里至波路，为一道焉。於是贡献者十有六国。
孝文延兴中，尚书奏以敦煌一镇，介远西北，寇贼路冲，虑或不固，欲移就凉州。群官会议。给事中韩秀曰： 此蹙国之事，非辟土之宜。愚谓敦煌之立，其来久矣。虽土邻强寇，而兵人素习，纵有奸窃，不能为害，循常置戍，足以自全，进断北狄之觇途，退塞西夷之闚路。若徙就姑臧，虑人怀异意，或贪留重迁，情不愿徙，脱引寇内侵，深为国患。且敦煌去凉卅及千馀里，拾远就近，防制有阙。一朝废置，是启戎心，则夷狄交构，互相来往。恐丑徒协契，侵窃凉土，边役繁兴，艰难方甚。 乃从秀议。
隋炀帝时，遣侍御史韦节、司隶从事杜行满使於西蕃诸国。至罽宾，得玛瑙杯；王舍城，得佛经；史国，得十舞女、师子皮、火鼠毛而还。帝复令裴矩於武威、张掖閒往来以引致之，皆啗以厚利，令转相讽谕。大业中，相率而来朝者四十馀国，帝因置西戎校尉以应接之。自敦煌西出玉门、阳关，涉鄯善，北通伊吾千里。自伊吾北通车师前部高昌壁千二百里。自高昌壁北通车师后部金蒲城（今北庭府县。）五百里。此其西域之门户内地，故汉戊己校尉更互屯焉。伊吾地宜五穀、桑、麻、蒲萄，其北及柳中皆膏腴之地。故汉帝与匈奴争车师、伊吾，以制西域。至隋，有商胡杂居，胜兵千馀人，附於铁勒，人甚骄悍，厥田良沃。隋末内属，置伊吾郡。属天下乱，又臣突厥。
大唐贞观四年，以颉利破灭，遂举其属七城来降，因列其地为西伊州，同於编户。至武太后如意初，武威军总管王孝杰大破吐番，复龟兹、于阗、疏勒、碎叶四镇，自是诸国朝贡，侔於前代矣。神龙以后，黑衣大食强盛，渐并诸国，至於西海，分兵镇守焉。（族子环随镇西节度使高仙芝西征，天宝十载至西海，宝应初，因贾商船舶自广州而回，著经行记。）今之所纂，其小国无异闻者，则不暇录焉。（诸家纂西域事，皆多引诸僧游历传记，如法明游天竺记、支僧载外国事、法盛历诸国传、道安西域志。惟佛国记、昙勇外国传、智猛外国传、支昙谛乌山铭、翻经法师外国传之类，皆盛论释氏诡异奇迹，参以他书，则皆纰谬，故多略焉。）
楼兰
楼兰，在婼羌西北，汉时通焉。王理扜泥城，去阳关千六百里，东去长安六千一百里。户千五百。西北去都护理所千八百里，至山国千三百馀里，（此国山居，故名山国。）西北至车师千九百里。地沙卤，寄田仰穀旁国。国多出葭苇、檉柳、胡桐、白草。（白草，牛马所嗜也。胡桐似桐，虫食其树而沫下流出者，俗名为胡桐泪，言似眼泪也。可以汗金银。）人随畜牧逐水草，有驴马，多橐驼。能作兵器，与婼羌同。
初，汉武帝因张骞之言，甘心欲通大宛诸国，使者一岁中多至十馀辈。楼兰、姑师当道，苦之，（每供给使者，受其劳费，故厌苦也。）攻劫汉使王恢等。汉将赵破奴率属国骑（谓诸外国属汉者。）及郡兵击之，虏楼兰王，遂破姑师，於是列亭障至玉门矣。楼兰既降服贡献，匈奴闻，发兵击之。於是楼兰遣一子质匈奴，一子质汉。后贰师将军击大宛，便道引兵捕楼兰王。将诣阙，簿责王，对曰： 小国在大国閒，不两属无以自安，愿徙国入於汉地。 上直其言，遣归国。楼兰王死，后王立。楼兰国最在东垂，近汉，当白龙堆，乏水草，常主发道，负水担粮，送迎汉使，又数为吏卒所寇，惩艾不便与汉通。（艾读曰乂。）后复为匈奴反閒，数遮汉使。昭帝遣平乐监傅介子往刺其王，悬首北阙下。乃立其弟尉屠耆为王，更名其国为鄯善。王自请天子曰： 身在汉久，今归，单弱，而前王有子在，恐为所拒。国中有伊循城，其地肥美，愿汉遣一将屯田积穀，令臣得依其威重。 於是汉遣司马一人，吏士四十人，田伊循以镇抚之。其后置都尉，伊循官置始此矣。鄯善当汉道冲，西通且末（且，此余反。）七百二十里。自且末以往皆种五穀，土地、草木、产畜、作兵，略与汉同。自后无闻。
至后魏太武时，其国为沮渠安周所攻，其王西奔且末，而且末役属之。西魏大统八年，其王兄鄯来率众内附。
且末
且末国，汉时通焉。王治且末城，去长安六千八百里。户二百三十。西北至都护理所二千二百里，北接尉犁、丁零，东接白提，西接波斯、精绝，南至小宛可三日行。地有蒲萄诸果。人皆翦发，著毡帽，小袖衣，为衫则开颈而缝前。多牛羊骡驴。其王安末深盘，梁武帝普通五年，遣使贡献，谓之末国。（梁史云即且末。）其国西北有流沙数百里，夏月有热风，为行旅之患。风之欲至，老驼先知，即鸣而聚立，埋口鼻於沙中，人每以为候，即将毡拥蔽鼻口。其风迅驶，斯须过尽，若不防者，必至危毙。
杅弥
杅弥，汉时通焉。王理杅弥城，去长安九千三百里。户三千三百。东北至都护理所三千五百里，南与渠勒、东北与龟兹、西北与姑墨接，西通于阗四百里。后汉改其国曰拘弥，居宁弥城，亦曰宁弥城国。顺帝永建中，为于阗王放前破杀其王兴。阳嘉初，敦煌太守徐由遣疏勒发兵击破于阗，遂更立拘弥王。灵帝熹平中，又为于阗所破，杀掠殆尽，众才千口。
车师（高昌附）
车师前王、后王，并汉时通焉。前王国一曰前部，理交河城。（今交河郡。）水分流绕城下，故为号。去长安八千一百里。户千五百。西南至都护理所千八百里。西域长史及戊己校尉并理於此。去敦煌十三日行。其地东西三百里，南北五百里，四面多大山。后王国理务涂谷，（即今蒲城，今北庭府蒲类县也。）去长安八千九百里。户六百。西南至都护理所一千二百三十馀里，北与匈奴接。
初汉武帝征和四年中，遣重合侯马通将诸国之兵，共围车师，车师王降服。后其王乌贵与匈奴结亲，遂教之遮汉道通乌孙者。宣帝地节二年，遣侍郎郑吉、校尉司马憙（音许吏反。）将免刑罪人田渠犁，积穀，欲以攻车师。至秋收穀，吉、憙发城郭诸国兵共击车师，攻交河城，破之。王尚在北石城中，未得，会吉食尽，归渠犁田。秋收后，更往攻石城。王乃轻骑奔乌孙焉。吉还田渠犁及车师，益积穀以安西国，侵匈奴。匈奴大臣皆曰： 车师地肥美，近匈奴，使汉得之，多田积穀，必害我国，不可不争也。 遣骑来击吉，吉将田士卒保车师城。匈奴围城数日乃解。吉上书： 车师去渠犁千馀里，閒以山河，北近匈奴，汉兵在渠犁者势不能相救，愿益田卒。 於是召故车师太子军宿在焉耆者，立以为王，尽徙车师国人令居渠犁，遂以车师故地与匈奴。车师王得近汉田官，与匈奴绝，亦安乐亲汉。其后置戊己校尉，屯田车师故地。（即今交河郡。汉取之，以置校尉。）
平帝元始中，车师后王国有新道，出五船北，通玉门关，往来差近，戊己校尉徐普欲开以省道里，避白龙堆之阨。车师后王姑句（音钩）以道通当为拄置，心不便也。（拄，支拄也。言有所置立，而支拄於己，故心不便也。拄音竹禹反。）地又颇与匈奴南将军地接，其后举国降匈奴。（尽举一国之众。）是时，王莽易匈奴单于玺，单于怒，大击北边，而西域亦瓦解。焉耆国近匈奴，先叛，杀都护但钦，莽不能讨，西域因绝。
至后汉和帝永元二年，大将军窦宪破北匈奴，车师震慴，（之涉反。）前后王各遣子入侍。其后屡叛。至安帝延光四年，长史班勇击其后王军就，大破，斩之。桓帝永兴初，后部王阿罗多攻围汉屯田且固城，杀伤吏士。后部候炭遮领馀人叛阿罗多，诣汉降。阿罗多从百馀骑亡走北匈奴中。汉立后部故王军就质子卑君为后部王。阿罗多复从匈奴中来降，於是更立阿罗多为王，将卑君还敦煌，以后部人三百帐别属役之。（食其税。帐者，犹中国户之数。）
至魏时，赐其王壹多离守魏侍中，号大都尉。晋以交河城为高昌郡。（盖因其地高敞、人庶昌盛立名。或云昔汉武帝遣兵西讨，师旅顿弊者因住焉，有汉时高昌垒故也。）张轨、吕光、沮渠蒙逊在河西，皆置太守以统之。
后魏太武时，其前部王为沮渠无讳所攻，遣使上表云： 不能自全，遂舍国东奔，三分免一，在焉耆东界，幸垂赈救。 魏使抚慰，开焉耆仓给之。文成帝末，其地又为蠕蠕所并，立阚伯周为王。（高昌称王自此始。阚，苦滥反。）孝文太和五年，高车王阿伏至罗杀阚王，以敦煌人张孟明为高昌王。太和二年，孟明为国人所杀，立马儒为王，以巩顾礼、麹嘉为左右长史。儒又通使后魏，请内属。人皆恋土，不愿东迁，相与杀儒，立嘉为王。麹嘉字灵凤，金城郡榆中人。（今郡地。）既立为王，会焉耆为嚈哒所破，众不能自立，请主於嘉。嘉遣其第二子为焉耆王，由是始大，益为国人所服。
其都城周回千八百四十步，於坐室画鲁哀公问政於孔子之像。国内有城十八，置四十六镇。官有令尹，有交河公，田地公，皆其王子也。馀官多同中国。大事决之於王，小事则太子及二公随状断。平章录纪，事讫即除，籍书之外，无久掌文案。官人虽有列位，并无曹府，唯每朝集於衙门，评议众事。诸城各有户曹、水曹、田曹。每城遣司马、侍郎相监检校，名为城令。服饰，丈夫从胡法，妇人略同华夏。兵器有弓、箭、刀、楯、甲、槊。文字亦同华夏，兼用胡书。有毛诗、论语、孝经、历代子史，集学官弟子，以相教授。虽习读之，而皆为胡语。赋税则计田输银，无者输麻布。其刑法、风俗、婚姻、丧葬与华夏大同。其人面貌类高丽，辫发施之於背，女子头发辫而垂。其地高燥，多石碛，气候温暖，与益州相似。穀麦再熟，宜蚕，多五果。有草名为羊刺，其上生蜜，而味甚佳。赤盐如朱，白盐如玉。多蒲萄酒。俗事天神，兼信佛法。国中羊马牧於隐僻，以避外寇，非贵人不知其所。又有草实如茧，中丝如细纑，名为白叠子，国人取织以为布，交市用焉。其国北有赤石山，山北七十里有贪汗山，夏有积雪。此山之北，铁勒界也。从武威西北有捷路，度沙碛一千馀里，四面茫然，无有蹊径。欲往者，不可准记，唯以人畜骸骨及驼粪为验。路中或闻歌哭之声，行人寻之，多致亡失，盖魑魅魍魉也。故商旅往来，多取伊吾路。
孝明帝正光中，嘉遣使求借五经、诸史，并请国子助教刘燮以为博士。
隋文帝开皇中，突厥破其四城，有二千人来归中国。嘉孙伯雅立，其大母本突厥可汗女，其父死，突厥令依其俗，伯雅不从者久之。突厥逼之，不得已而从。炀帝大业五年，伯雅来朝，因从击高丽。还，尚宗女华容公主。八年，归蕃。
至大唐武德中，遣使献狗，雌雄各一，高六寸，长尺馀，性甚惠，能牵马衔烛，云本生拂菻国。其后不供职贡。贞观四年，其王文泰来朝。（伯雅子。）后与西突厥连结，诸国朝贡者，皆路出高昌，文泰稍拥绝之。至十三年，太宗谓其使曰： 高昌数年来朝贡脱略。我使人至彼，文泰云： 鹰飞於天，雉窜於蒿，猫游於堂，鼠安於穴，各得其所，岂不快耶！ 明年当发兵，以击汝国。 十四年八月，交河道行军大总管侯君集平高昌国，下其郡三、县五、城三十二，户八千四十六，口万七千七百三十，马四千三百疋。太宗以其地为西州，以交河城为交河县，始昌城为天山县，田地城为柳中县，东镇城为蒲昌县，高昌城为高昌县。初，西突厥遣其叶护屯兵於可汗浮图城，与高昌为影响，至是惧而来降，以其地为庭州，并置蒲类县，每岁调内地更发千人镇遏焉。
黄门侍郎褚遂良上疏曰： 臣闻古者哲后，必先华夏而后戎狄，务广德化，不事遐荒。是以周宣薄伐，至境而止；始皇远塞，中国分离。汉武负文景之聚财，玩士马之馀力，始通西域，将三十年。复得天马於宛城，采蒲萄於安息。而海内空竭，生人物故，所以租至六畜，算至舟车，因之年凶，盗贼并起。搜粟都尉桑弘羊复希主意，请遣士卒远田轮台，筑城以威西域。武帝翻然追悔，弃轮台之野，下哀痛之诏，人神感悦，海内乂康。向使不然，生灵尽矣。是以光武中兴，不逾葱岭；孝章即位，都护来归。今诛灭高昌，威加西域，收其鲸鲵，以为州县。然则王师初发之岁，河西供役之年，飞刍輓粟，十室九空，数郡萧然，五年不复。陛下岁遣千馀人远事屯戍，终年离别，万里思归。去者资装，自须营办，既卖菽粟，倾其机杼。经途死亡，复在言外。兼遣罪人，增其防遏。彼罪人者，生於贩肆，终朝惰业，犯禁违公，必能扰於边城，无益於行阵。所遣之内，复有逃亡，官司捕捉，为国生事。设令张掖尘飞，酒泉烽举，岂能得高昌一人斗粟而及事乎？终须起发陇右诸州，星驰电击。由斯而言，此河西者方己腹心，彼高昌者他人手足，岂得麋费中华，以事无用。书曰 不作无益害有益 ，此之谓也。陛下平颉利以沙塞，灭吐浑於西海，突厥馀众，为立可汗，吐浑遗萌，更树君长。复立高昌，非无前例，此所谓有罪而诛之，既伏而立之。四海百蛮，谁不闻见，蠕动怀生，畏威慕德。宜择高昌可立者而立之，徵给首领，兼还本国，负戴汉恩，长为藩翰。中国不扰，既富且宁，传之子孙，以贻永代矣。 不从。
龟兹
龟兹，（一曰丘兹，又曰屈茨。）汉时通焉。王理延城，（今名伊逻卢城。）都白山之南二百里，（隋西域图记云： 白山一名阿羯山，常有火及烟，即是出硇砂之处。 ）东去长安七千五百里。户七千。南与精绝、东南与且末、西南与杅弥、北与乌孙、西与姑墨接。能铸冶。俗有城郭。东至都护理所乌垒城四百里。乌垒户百十。与都护同理。其南三百里至渠犁。渠犁，城都尉一人，户百三十。东北与尉犁、东南与且末、南与精绝接。昭帝田轮台，与渠犁地皆相连也。宣帝时，乌孙公主遣女。东有大河东流，号计戍水，据汉书则黄河也。（其真黄河也，见雍州西平郡篇。）
大唐贞观二十三年，将军阿史那社尔伐龟兹，虏其王而归，立嗣子素稽为王。今安西都府所理，则龟兹城也。今王则震之后也。今并有汉时姑墨、温宿、尉头三国之地。
