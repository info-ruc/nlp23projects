<strong>边防十三</strong>
北狄四
高车
高车，盖古赤狄之种也。初号为狄历，北方以为敕勒，诸夏以为高车、丁零焉。其语略与匈奴同而时有小异。或云其先匈奴之甥也。其种有狄氏、袁纥氏、斛律氏、解批氏、护骨氏、异奇斤氏。其俗云：匈奴单于生二女，姿容甚美，单于曰： 此女安可配人，将以与天。 乃於国北无人之地筑高台，置二女於其上，曰： 请天自迎之。 乃有一老狼，昼夜守台嗥呼，因穿台下为穴，经时不去。其小女曰： 吾父以我与天，而今狼来，或是天处我。 乃下为狼妻而产子，后遂滋繁成国。故其人好引声长歌，大似狼嗥。
本无都统大帅督，当种各有君长。为性粗猛，党类同心，至於寇难，翕然相依。斗无行阵，头别冲突，乍出乍入，不能坚战。其俗，蹲踞媟嬻，（媟音泄。嬻音渎。）无所忌避。婚姻用牛马纳聘，以多为荣。俗无穀，不作酒。迎娶之日，男女相将，持马酪熟肉节解。主人延宾，亦无行位，穹庐前丛坐，饮宴终日，复留其宿。明日，将妇归，既而将夫党还入其家马群，极取良马。俗不洁净。喜致震霆，每震，则呌呼射天而弃之移去。至於来岁秋，马肥，复相率集於震所，埋羖羊，燃火，拔刀，女巫祝说，似如中国祓除，而群队驰马旋绕，百匝乃止。人持一束柳枝回，曲竖之，以乳酪灌焉。妇人以皮裹羊骹，戴之首上，萦屈发髾（所交反）而缀之，有似轩冕。其死亡葬送，掘地作坎，坐尸於中，张臂引弓，佩剑挟槊，无异於生，而露坎不掩，走马绕旋，多者数百匝。男女无小大，皆集会之。其迁徙随水草，衣皮食肉，牛羊畜产尽与蠕蠕同。唯车轮高大，辐数至多。
后徙於鹿浑海西北百馀里，部落强大，常与蠕蠕为敌，亦每侵盗后魏。魏道武渡弱水，西行至鹿浑海，袭破之。复讨其馀种於狼山，又大破之。又自駮髯水西北，徇略其部，破其杂种三十馀部，虏获男女五万馀口，马牛羊百馀万，高车二十馀万乘而还。其后太武帝征蠕蠕，还至漠南，闻高车东部在巳尼陂，相去千馀里，遣骑袭破之，降数十万，皆徙置漠南千里之地，后又相率北叛。
高车之族又有十二姓：一曰泣伏利氏，二曰叱卢氏，三曰乙旃氏，四曰大连氏，五曰窟贺伏氏，六曰达薄干氏，七曰阿仑氏，八曰莫允氏，九曰俟斤氏，十曰副伏罗氏，十一曰乞表氏，十二曰右外沛氏。
先是，副伏罗部为蠕蠕所役属。魏孝文帝太和十一年，蠕蠕主豆仑犯塞，其酋阿伏至罗率所部之众西叛。阿伏至罗死，弟子弥俄突立，遣使朝贡。宣武诏曰： 蠕蠕、嚈嚈与吐谷浑所以交通者，皆路由高昌国，（今交河郡。）犄角相接。今高昌内附，遣使迎引。蠕蠕既与吐谷浑路绝，奸势亦危，於卿彼蕃，便有所益。行途经由，宜相供俟，不得令群小拥塞王人。 弥俄突寻与蠕蠕主伏图战於蒲类海北，大败。明帝初，弥俄突又被蠕蠕主丑奴大败，杀之。弟越居，静帝时为兄子比適所杀，越居子去宾自蠕蠕奔后魏，封为高车王、肆州刺史，死於邺。至隋，有突越失国，即后魏之高车国矣。
稽胡
稽胡，一曰步落稽，盖晋时匈奴别种，刘元海五部之苗裔也。或云山戎赤狄之后。自离石以西。（离石，今昌化郡。）安定以东，（今安定郡是。）方七八百里，居山谷閒，种落繁炽。其俗土著，亦知种田，地少桑蚕，多衣麻布。其丈夫衣服及死亡殡葬，与中夏略同；妇人多贯蜃贝以为耳颈饰。又与华人错居，其渠帅颇识文字。其言语类夷狄，因译乃通。蹲踞无礼，贪而忍害。俗好淫秽。虽分统郡县，列於编户，然轻其徭赋，有异齐人。山谷阻深者，未尽役属，而凶悍恃险，数为寇乱。
后魏明帝孝昌中，有刘蠡升者，居云阳谷，（今县界。）自称天子，立年号，署百官。后为齐神武所灭。
后周明帝武成初，延州稽胡郝阿保、郝狼皮（延州，今延安郡。）率其种人，附於齐氏，并与其部刘素德共为影响。周柱国豆卢宁督诸军，与延州刺史高琳击破之。建德五年，武帝败齐师於晋州，（今平阳郡。）乘胜逐北，齐人所弃甲仗未暇收敛，稽胡乘閒窃出，盗而有之。乃立蠡升孙没铎为主，号圣武皇帝。后齐王宪为行军元帅讨破之。自是寇盗颇息。
突厥上
突厥之先，平凉（今平凉郡）杂胡也，盖匈奴之别种，姓阿史那氏。后魏太武灭沮渠氏，（沮渠茂虔都姑臧，谓之北凉，为魏所灭。）阿史那以五百家奔蠕蠕，代居金山，状如兜鍪，俗呼兜鍪为 突厥 ，因以为号。或云，其先国於西海之上，为邻国所灭，男女无少长，尽杀之。有一儿，年且十岁，以其小不忍杀之，乃刖足断臂，弃於大泽中。有牝狼每衔肉至於儿处所，此儿因食之，得以不死。其后遂与狼交，狼有孕焉。负於西海之东，止於山上。其山在高昌西北，有洞穴，狼入其中，遇得平壤茂草，地方二百馀里。后狼生十男，长大外讬妻孕，其后各为一姓，阿史那即其一也。子孙蕃育，渐至数百家。经数代，相与穴处而臣於蠕蠕。又云，先出於索国，在匈奴之北。其部落大人曰阿谤步，兄弟十七人，其一曰伊质泥师都，狼所生也。谤步等性并愚痴，国遂被灭。泥师都既别感异气，能徵召风雨。娶二妻，云是夏神、冬神之女，一孕而生四男。其大儿名讷都六设，众奉为主，号为突厥。都六所生子，皆以母族为姓，阿史那是其一也，号阿贤设。此说虽殊，然俱狼种也。
后魏末，其酋帅土门，部落稍盛，始至塞上通中国。至西魏大统十二年，乃求婚於蠕蠕，蠕蠕主阿那瑰大怒，使人骂辱之曰： 尔是我锻奴，何敢发是言也！ 土门发兵击蠕蠕，大破之於怀荒北，阿那瑰自杀。土门遂自号伊利可汗，（后魏太武帝时，蠕蠕主社仑已自号可汗，突厥又因之。）犹古之单于也；号其妻为可贺敦，亦犹古之阏氏也。其子弟谓之特勤，别部领兵者谓之设，其大官屈律啜，次阿波，次颉利发，次吐屯，次俟斤。其初，国贵贱官号凡有十等，或以形体，或以老少，或以颜色、须发，或以酒肉，或以兽名。其勇健者谓之始波罗，亦呼为英贺弗。肥粗者谓之大罗便。大罗便，酒器也，似角而粗短，体貌似之，故以为号。此官特贵，惟其子弟为之。又谓老为哥利，故有哥利达官。谓马为贺兰，故有贺兰苏尼阙，苏尼，掌兵之官也。谓黑色者为珂罗便，故有珂罗啜，官甚高，耆年者为之。谓发为索葛，故有索葛吐屯，此如州郡官也。谓酒为匐你热汗，热汗掌监察非违，釐整班次。谓肉为安禅，故有安禅具泥，掌家事如国官也。有时置附邻可汗，附邻，狼名也，取其贪杀为称。亦有可汗位在叶护下者。或有居家大姓相呼为遗可汗者，突厥呼屋为遗，言屋可汗也。
木杆可汗（土门之子，名俟斤，一名燕尹。）状貌奇异，面广尺馀，其色甚赤，眼若琉璃，性刚暴而多智。西破蠕蠕、嚈哒，东走契丹，北并契骨，威服塞外诸国。其地东自辽海以西，西至西海万馀里，南自沙漠，北至北海五六千里，皆属焉。
其俗如古之匈奴，其异者，其主初立，近侍重臣者舁之以毡，随日转九回，每一回，臣下皆拜，讫，乃扶令乘马，以帛绞其颈，使才不至绝，然后释而急问之曰： 你能作几年可汗？ 其主既神情瞀乱，不能详定多少。臣下等随其所言，以验修短之数。其后大官有叶护，次设，次特勤，次俟利发，次吐屯发，及馀小官凡二十八等，皆代袭焉。兵器有角弓、鸣镝、甲、槊、刀、剑，其佩饰则兼有伏突。旗纛之上，施金狼头。侍卫之士，谓之附离，夏言亦狼也。盖本狼生，志不忘旧。其徵发兵马及科税杂畜，辄刻木为数，并一金镞箭，蜡封印之，以为信契。候月将满，辄为寇抄。其刑法：反叛、杀人者皆死，淫者割势而腰斩之，斗伤人目者偿之以女，无女则输妇，损折支体者输马，盗者则偿赃十倍。有死者，停尸於帐，子孙及诸亲属男女，各杀羊马，陈於帐前，以刀剺面且哭，（剺，理之反。）血泪俱流，如此者七度，乃止。春夏死者候草木落，秋冬死者候华叶茂，然后始坎而瘗之。於墓所立石建标，其石多少，依平生所杀人数。是日，男女咸盛服饰，会於葬所。男有悦爱於女者，归即遣人聘问，父母多不违也。虽迁徙无常，而各有地分。可汗处於都斤山，每岁率诸贵人，祭其先窟。又以五月中旬，集他人水，拜祭天神。又於都斤西五百里，有高山迥出，上无草树，谓为〈孛夂〉登疑梨，夏言地神也。其书字类胡，而不知年历，唯以草青为记。男子好樗蒲，女踏鞠，饮马酪取醉，歌呼相对。敬鬼神。
俟斤既盛，使於西魏，请诛蠕蠕主。（事具蠕蠕篇。）后周武帝纳其女为后。至他钵可汗，（木杆之弟。）以摄图为尔伏可汗，（乙息记可汗之子也，乙息记将死，舍其子摄图而立俟斤，俟斤即木杆可汗也。）统其东面；又以其弟但耨可汗子为步离可汗，居西方。（尔伏与步离皆小可汗。耨，内沃反。）控弦数十万，中国惮之，周、齐争结婚姻，倾府藏事之，仍岁给缯采十万段。突厥在京师者待以优礼，衣锦食肉者常以千数。他钵益骄，曰： 使我在南两儿孝顺，何患贫也！ 后摄图立为大可汗，号伊利俱卢设莫何始波罗可汗，一号沙钵略。理都斤山。以他钵之子菴罗降居独洛水，称第二可汗。木杆之子大逻便乃谓沙钵略曰： 我与你俱可汗子，各承父后。你今极尊，我独无位，何也？ 沙钵略以为阿波可汗，还镇所部。沙钵略勇而得众，北狄皆归附之。
周武帝之婚於木杆也，突厥锦衣肉食在长安者且以万数。至隋初，并遣之，突厥大怨。俟斤贺敦周赵王招之女千金公主，闻周灭，故悉众为寇，控弦四十万，武威、天水、安定、金城、上郡，（并今郡。）六畜咸尽。隋文帝以河閒王弘、高颎、虞庆则出塞击之，沙钵略败走。时虏饥甚，不得食，於是粉骨为粮，又多灾疫，死者极众。而沙钵略袭击阿波，大破之，阿波西奔达头可汗。达头者，名玷厥，沙钵略之从父也，旧为西面可汗。（达头，即西突厥步迦可汗。）既而大怒，遣阿波率兵而东，与沙钵略相攻，於是分为东西部，（自此分为二国焉。）迭相侵掠。沙钵略因击阿波，为阿拔国部落乘虚掠妻子。隋遣军为击阿拔，败之，所获悉与沙钵略。沙钵略大喜，乃立约，以碛为界，因上表曰： 大突厥伊利俱卢设始波罗莫何可汗臣摄图言：突厥自天置以来，五十馀载，地过万里，士马亿数，常力兼戎夷，抗礼华夏，在於北狄，莫之与大。今被霑德义，仁化所及，礼让之风，自朝满野。窃以天无二日，土无二主，岂敢阻兵，偷窃名号，今便归心有道，永为藩附。谨遣男臣窟舍真奉表以闻。 后卒，帝为废朝三日。
后叶护可汗（沙钵略之弟。）西征阿波，生擒之。既而上书，请阿波死生之命。高颎进曰： 骨肉相残，教之蠹也，宜存养以示宽大。 帝曰： 善。 
颉伽施多那都蓝可汗（沙钵略之子名雍虞闾。）后与西面泥利可汗连结。（阿波可汗既为处罗侯可汗所擒，其国乃立鞅素特勤之子。）时突利可汗居北方，（沙钵略之弟处罗侯之子，名染干。）遣使求婚，开皇中，帝妻以宗女安义公主。帝欲离閒北狄，故特厚礼，遣牛弘、苏威、斛律孝卿相继为使，突厥前后使入朝三百七十辈。突利本居北方，以尚主之故，南徙度斤旧镇，锡赉优厚。雍虞闾怒曰： 我，大可汗也，反不如染干！ 朝贡遂绝，数为边患。雍虞闾与玷厥举兵攻染干，尽杀其兄弟子侄，遂入蔚州。（今安边郡。）染干夜以五骑与隋使长孙晟归朝，拜为意利珍豆启人可汗，华言意智健也，於朔州（今马邑郡）筑大利城以居之。安义公主死，又以宗女义成公主妻之，部落归之甚众。雍虞闾又击之，帝复令入塞，遂於河南，在夏、胜二州之间，（今朔方、榆林郡。）发役掘堑数百里，东西距河，尽为启人畜牧之地。诏杨素、史万岁等击雍虞闾，频破之。雍虞闾旋为部下所杀。是岁，泥利可汗及叶护俱被铁勒所败，并奚、霫五部内徙，（霫，先立反。）启人遂有其众。
炀帝大业三年，幸榆林，启人来朝，帝大悦，诏赞拜不名，位在诸侯王上，厚其部落酋长三千五百人，赐物二十万段。帝亲巡云中，溯金河（在今榆林郡。）而东，北幸启人所居。（在今马邑郡。）启人奉觞上寿，跪伏甚恭。明年，朝於东都，礼赐益厚。
始毕可汗（染干之子，名咄吉也。）十一年，来朝於东都。其年，炀帝避暑汾阳宫，八月，始毕率其种落入寇，围帝於雁门，（今雁门郡。）诏诸郡发兵赴援，始毕引去。此后隋乱，中国人归之者甚众，又更强盛，势陵中夏。迎萧皇后，置於定襄。（今定襄郡。）薛举、窦建德、王充、刘武周、梁师都、李轨、高开道之徒，虽僣尊号，北面称臣，受其可汗之号。东自契丹，西尽吐谷浑、高昌诸国，皆臣之。控弦百万，戎狄之盛，近代未之有也。
大唐起义太原，刘文静聘其国，引以为援。始毕遣特勤康稍利献马千匹，会於绛郡，又遣二千骑助军，从平京城。及高祖受隋禅，以后赏赐不可胜纪。始毕使骨咄禄特勤来朝，赐宴於太极殿，奏九部乐，锡赉甚厚。二年春，始毕帅兵渡河，至夏州，贼帅梁师都出兵会之，谋入抄掠。四月，授马邑贼帅刘武周兵五百馀骑，遣入句注，又追兵大集，欲侵太原。
是月，始毕卒，其子什钵苾（毗质反）以年幼不堪嗣位，立为泥步设，使居东偏，直幽州之北。立其弟俟利弗设，是为处罗可汗，（始毕之弟。）又以隋义成公主为妻，使人入朝告丧。高祖为之举哀，废朝三日，诏百官就馆吊其使者，遣内史舍人郑德挺往吊处罗，赙物三万段。先是，隋炀帝萧后及齐王暕之子政道陷於窦建德，三年春，处罗迎之，至於牙所，立政道为隋主，其中国人在虏庭者悉隶之，行隋正朔，置百官，居於定襄城，有徒万馀。时太宗奉诏讨刘武周，师次太原，处罗遣其弟步利设率二千骑与官军会。六月，处罗至并州，总管李仲文出迎劳之，留三日，城中美妇人多为所掠，仲文不能制。
俄而处罗死，义成公主以其子奥射设丑弱，废不立之，遂立处罗之弟咄苾，是为颉利可汗，（启人第三子。）又纳隋义成公主为妻，以始毕之子什钵苾为突利可汗。（按始毕父启人可汗染干本突利可汗，今更称突利，盖袭其先号。）遣使入朝，告处罗死，高祖为之罢朝一日，遣百官就馆吊其使。
咄苾初为莫贺咄设，牙直五原之北。时薛举犹据陇右，遣其将宗罗睺攻陷平凉郡，北与颉利结连。高祖遣光禄卿宇文歆赍金帛以赂颉利，歆说之，令与薛举绝。初，隋五原太守张长逊因乱以其所部五城隶於突厥，歆又说颉利遣长逊入朝，以五原地归於我。颉利并从之，因发突厥兵及长逊之众，并会於太宗军所。
颉利承父兄之资，兵马强盛，有凭陵中夏之志。高祖以中原初定，未遑外略，每优容之，赐与不可胜计。颉利言辞悖傲，求请无厌。四年四月，颉利自率万馀骑，与马邑贼苑君璋将兵六千人共攻雁门，定襄王李大恩击走之，於是大惧，更请和好，献鱼胶数十斤，令二国同於此胶。
高祖五年春，李大恩奏言突厥饥荒，马邑可图。诏大恩与殿内少监独孤晟帅兵讨苑君璋，期以二月会於马邑，晟后期不至，大恩不能独进，顿兵新城以待之。颉利遣数万骑与刘黑闼合军进围之，大恩败绩，没於阵。六月，刘黑闼又引突厥万馀骑入钞河北，颉利复自率五万骑南侵，至於并州，太宗帅师出蒲州道以讨之。时颉利攻围并州，又分兵入汾、潞等州，掠男女五千馀口，闻太宗兵至蒲州，乃引兵出塞。
七年八月，颉利、突利二可汗又入寇原州，连营南上。太宗北讨，顿兵於豳州。颉利率万馀骑奄至城西，乘高而阵，将士大骇。太宗乃亲率百骑驰诣虏阵，告之曰： 国家与可汗誓不相负，何为背约深入吾地？我秦王也，故来一决。可汗若自来，我当与可汗两人独战；若欲兵马总来，我惟百骑相御耳。 颉利弗之测，笑而不对。太宗又前，令骑告突利曰： 尔往与我盟，急难相救。尔今将兵来，何无香火之情也？亦宜早出，一决胜负。 突利亦不对。太宗因纵反閒於突利，突利悦而归心焉。其叔侄内离，颉利因遣使请和，许之。
八年七月，颉利领十馀万骑，大掠朔州，又袭将军张瑾於太原，瑾全军没，脱身奔於李靖。靖出师拒战，颉利不得进，屯於并州。太宗率师讨之，次蒲州，颉利引去。
九年七月，颉利又率十馀万骑进寇武功，京师戒严。己卯，进寇高陵，行军总管、左武候大将军尉迟敬德与之战於泾阳，大破之，获俟斤阿史德乌没啜，斩首千馀级。癸未，颉利遣其腹心执失思力来朝，自张形势，云 兵百万今至矣 。太宗诮之曰： 我与突厥面自和亲，汝则背之，我实无愧。又义军入京之初，尔父子并亲从我，赐尔玉帛，前后极多，何故全忘大恩，自夸强盛，我当先戮尔矣。 思力惧而请命，太宗絷之於门下省。太宗与侍中高士廉、中书令房玄龄、将军周范驰六骑，幸渭水之上，与颉利隔津而语，责以负约。其酋帅大惊，皆下马罗拜，而众军径至。颉利见军容大盛，又知思力就拘，由是大惧。太宗独与颉利临水交言，麾诸军卻而阵焉。萧瑀以轻敌固谏於马前，上曰： 吾已筹之矣，突厥所以扫其境内，直入渭滨，应是闻我国家初有内难，我新登九五，将谓不敢拒之。今若闭门，虏必大掠，强弱之势，在今一策。我故独出，一以示轻之，又曜军容，使知必战。事出不意，乘其不图，虏入既深，理当自惧。与战则必克，与和则必固，制服北狄，自兹始矣。 是日，颉利请和，诏许之。乙酉，又幸城西，刑白马，与颉利同盟於便桥之上，颉利引兵而退。萧瑀进曰： 初颉利之未和也，谋臣猛将各欲战，而陛下不纳，臣以为疑，既而虏自退，其策安在？ 上曰： 我观突厥之兵，虽众而不整。可汗独在水西，酋帅皆来谒我，因而袭击其众，势同拉朽。然我所以不战者，即位日浅，为国之道，安静为务，一与虏战，必有死伤；又凶虏一败，或当惧而修德，结怨於我，为患不细。我今卷甲韬戈，啗以玉帛，顽虏骄恣，必自此始，破亡之渐，其在兹乎？ 九月，颉利献马三千匹，羊万口，上不受，诏颉利所掠中国户口者令归之。
贞观元年，阴山以北薛延陀、回纥、拔也古等十馀部皆相率叛之，击走其欲谷设。颉利遣突利讨之，师又败绩，轻骑奔还。颉利怒，拘之十馀日，突利由是怨憾，内欲背之。二年，突利遣使奏言与颉利有隙，奏请击之。诏秦武通以并州兵马随便应接。
三年，薛延陀自称可汗於漠北，遣使来贡方物。颉利称臣，求尚公主。颉利每委任诸胡，疏远族类，胡人贪冒，性多翻覆，以故法令滋章，兵革岁动，国人患之，诸部携贰。频年大雪，六畜多死，国中大馁。颉利用度不给，复重敛诸部，由是下不堪命，内外多叛之。上以其请和，后复援梁师都，令兵部尚书李靖、代州都督张公谨出定襄道，并州都督李勣、右武卫将军丘行恭出通汉道，左卫大将军柴绍出金河道，卫孝节出恒安道，薛万彻出畅武道，并受靖节度以讨之。十二月，突利可汗及郁射设、荫柰特勤等并率所部来奔。
四年正月，李靖进屯恶阳岭，夜袭定襄，颉利惊扰，因徙牙於碛口，胡酋康苏密等遂以隋萧后及杨政道来降。二月，颉利计窘，窜於铁山，兵尚数万，使执失思力入朝谢罪，请举国内附。太宗遣鸿胪卿唐俭、将军安修仁等持节安抚之，颉利稍自安。靖乘閒袭击，大破之，遂灭其国，复定襄、恒安之地，斥土界至於大漠。颉利乘千里马，独骑奔於从侄沙钵罗部落。三月，行军副总管张宝相率众掩至沙钵罗营，生擒颉利，送於京师。太宗赦之，令还其家口，馆於太仆，廪食之。颉利郁郁不得志，与其家人或相对悲歌而泣。上见其羸惫，授虢州刺史，以彼土多獐鹿，纵其畋猎，庶不失物性。颉利辞不愿往，遂授右卫大将军，赐以田宅。八年卒，令其国人葬之，从其俗礼，焚尸灞水之东，赠归义王，谥曰荒。其旧臣胡禄达官吐谷浑邪自刎以殉。浑邪者，颉利之母婆施氏之媵臣也，颉利初诞，以付浑邪，至是感义而死。太宗闻而异之，赠中郎将，乃葬於颉利墓侧，令中书侍郎岑文本制颉利及浑邪之碑以纪之。
突利可汗什钵苾者，（始毕之嫡子。）颉利之侄也。隋大业中，突利年数岁，始毕遣领其东牙之兵，号为泥步设，隋淮南公主之入北也，遂妻之。颉利嗣位，以为突利可汗，牙直幽州之北，管奚、霫等数十部，徵税无度，诸部多怨之。贞观初，奚等并来归附，颉利怒其失众，遣北征薛延陀，又丧师旅，遂囚而挞焉。
突利初自武德时，深自结讬，太宗亦以恩义抚之，结为兄弟，与盟而去。后颉利政乱，骤徵兵於突利，突利拒之不与。寻为颉利所攻，遣使来乞师，太宗因令将军周范屯太原以图进取。突利乃率其众来奔，太宗礼之甚厚，频赐以御膳。四年，授右卫大将军，封北平郡王，食实封七百户，以其下兵众置顺州都督府，仍拜为顺州都督，遣率部落还蕃。太宗谓曰： 昔尔祖启人亡失兵马，一身投隋，隋家竖立，遂至强盛，荷隋之恩，未尝报德。至尔父始毕，反为隋家之患。自尔以后，无岁不侵扰中国。天实祸淫，大降灾变，尔众散乱，死亡略尽。既事穷后乃投我，我今所以不立尔为可汗者，正为启人前事故也。改变前法，欲中国久安，尔宗族永固，是以授尔都督。当须依我国法，齐整所部，如违，当获重罪。 五年，徵入朝，至并州，道病卒，年二十九。太宗为之举哀，令中书侍郎岑文本为其碑文。子贺逻鹘嗣。
突利弟结社率，贞观初入朝，历位中郎将。十三年，从幸九成宫，阴结部落，得四十馀人，并拥贺逻鹘，相与夜犯御营，逾第四重幕，引弓乱发，杀卫士数十人。折冲孙武开率兵奋击，乃退，北走渡渭水，欲奔其部落，寻皆捕斩之。诏原贺逻鹘，流於岭表。
颉利之败也，其部落或走薛延陀，或走西域，而来降者甚众。酋豪首领至者皆拜将军，布列朝廷，五品以上百馀人，殆与朝士相半，惟柘羯不至，诏使招慰之。凉州都督李大亮以为於事无益，徒费中国，因上疏曰： 臣闻欲绥远者，必先安近。中国百姓，天下本根；四夷之人，犹於枝叶。扰於根本，以厚枝附，而求久安，未之有也。今者招致突厥，虽入提封，臣愚稍觉其费，未悟其益也。然河西人庶，积御蕃夷，州县萧条，户口失少，加因隋乱，减耗尤多。若更劳役，恐致妨损。以臣愚诚，请停招慰。且谓之荒服者，故臣而不内。隋室早得伊吾，（今伊吾郡。）兼统鄯善、且末，既得之后，劳费日甚，虚内致外，竟无所益。远寻秦汉，近观隋室，动静安危，昭然备矣。伊吾虽曰臣附，远在蕃碛，人非夏人，地多沙卤。其自竖立称藩附庸者，请羁縻受之，使居塞外，必畏威怀德，永为藩臣，盖行虚惠而收实福矣。近日突厥倾国入朝，既不能俘之江淮以变其俗，乃置於内地，去京不远，虽则宽仁之义，亦非久安之计也。每见一人初降，赐物五匹，袍一领。酋帅悉受大官，禄厚位尊，理多縻费。以中国之租赋，供积恶之凶虏，其众益多，非国之利也。 
时降突厥多在朔方之地，其入居京师者近万家，诏议安边之术。朝士多言突厥恃强，扰乱中国，为弊日久。今天实丧之，穷来归我，本非慕义之心。因其归命，分其种落，俘之兖、徐之地，散属州县，各使耕织，百万胡虏可得化为百姓，则中国有加户之利，塞北可常空虚矣。惟中书令温彦博议请准汉建武时置降匈奴於河南五原塞下，全其部落，得为捍蔽，又不离其土俗，因而抚之，一则实空虚之地，二则示无猜心。若遣向徐、兖，则乖物性，非含育之道。秘书监魏徵奏言： 北狄自古至今，未有如斯之破败者也。且其代寇中国，百姓怨雠，若以其降伏，不能诛灭，即宜遣还河北，居其本土。此人面兽心，非我族类，强必寇盗，弱则卑服，不顾恩义，其本情也。秦汉患其若是，故发猛将以击之，收取河南，以为郡县，奈何以内地居之。且今降者几至十万，数年之间，孳息日倍，居我肘腋，甫迩王畿，心腹之疾，将为后患。彦博又曰： 天子於物也，如天地覆载，有归者则必养之。今突厥破灭之馀，归心降附。若不加怜念，弃而不纳，非天地之道，阻四夷之意，臣愚甚谓不可。遣居河南，初无所患，所谓死而生之，亡而存之，怀我德惠，终无背叛。 徵又曰： 晋代有魏时胡落，分居近郡，平吴以后，郭钦、江统劝武帝逐出塞外，不用钦等言，数年之后，遂倾瀍、洛。前代覆车，殷鉴不远。必遣居河南，所谓养兽自遗患也。 彦博又曰： 臣闻圣人之道，无所不通，古先哲王，有教无类。突厥馀魂，以命归我，援之护之，收居内地。我指麾之，教以礼法，数载之后，尽为农人，选其酋首，遣居宿卫，畏威怀德，何患之有？光武居南单于於内郡，为汉藩翰，终乎一代，不有叛逆。 太宗竟用其计，於朔方之地，幽州至灵州置顺、祐、化、长四州都督府，又分颉利之地六州，左置定襄都督府，右置云中都督府，以统其众。自结社率之反也，太宗始患之，上书者多云处突厥於中国殊谓非便，乃徙於河北，立右武候大将军、化州都督、怀化郡王思摩为乙弥泥孰俟利苾可汗，赐姓李氏，率所部建牙於河北。
思摩者，颉利族人也。始毕、处罗以其貌似胡人，不类突厥，疑非阿史那族类，故历处罗、颉利代，常为夹毕特勤，终不得典兵为设。武德初，数来朝贡，封为和顺郡王。及其国乱，诸部多归中国，惟思摩随逐颉利，竟与同擒。太宗嘉其忠，令统颉利旧部落，居於河南之地，胜兵四万，马万匹，锡其土，南至於大河，北至白道川，以北接薛延陀。为种落初集，惮薛延陀，不肯出。太宗遣司农卿郭嗣本赐延陀玺书曰： 前破突厥，止为颉利一人，除百姓之害，所以废而黜之，实不贪其土地、利其人马也。自黜废颉利以后，恒欲更立可汗，是以所降部落等并置河南，任其放牧。今户口羊马日向孳多，元许册立，不可失信。至秋閒，即欲遣突厥渡河，复其国土。我册尔延陀日月在前，今突厥理是居后，后者为小，前者为大。尔在碛北，突厥居碛南，各守土境。若其逾越，故相抄掠，我即将兵各问其罪。此约既定，非但有便尔身，贻厥子孙，长守富贵也。 於是命礼部尚书赵郡王孝恭赍册书就思摩部落，筑坛於河上以拜之，并赐之鼓纛。突厥及胡在诸州安置者，并令渡河北，还其旧部。又以左屯卫将军阿史那忠为左贤王，左武卫将军阿史那泥熟为右贤王以贰之。
薛延陀闻思摩渡河北，虑其部落翻附碛北，先蓄轻骑，伺至而击之。太宗遣使敕止之。时思摩下部众渡河者凡十万，胜兵四万人，思摩不能抚众，皆不惬服。至十七年，相率叛之，南渡河，请分处於胜、夏二州之间，诏许之。思摩遂轻骑入朝，寻授右武卫将军，从征辽东，为流矢所中，太宗亲为吮血，其见顾遇如此。未几，卒於京师，赠兵部尚书、夏州都督，陪葬昭陵，立坟以象白道山，诏立碑於化州。
