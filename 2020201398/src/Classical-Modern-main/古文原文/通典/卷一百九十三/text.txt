<strong>边防九</strong>
西戎五
康居
康居国，汉时通焉。在大宛西北可二千里，与粟弋、伊列邻接。王理乐越匿地卑阗城，亦居苏薤城，去长安万二千三百里。不属都护。户十二万。东至都护理所五千五百里。与大月氏同俗。地和暖，饶桐、柳、蒲萄，多牛羊，出好马。东羁事匈奴。宣帝时，郅支单于杀汉使者，西阻康居。（依其险阻，以自保固。）其后甘延寿、陈汤诛灭郅支单于。至成帝时，康居遣子侍汉，贡献。然自以绝远，独骄慢。都护郭舜数上言： 康居骄黠，今遣子入侍，此其欲贾市为好辞之诈也。宜归其侍子，绝勿复使。（不通使於其国。）敦煌、酒泉小郡及南道八国，给使者往来人马驴橐驼食，皆苦乏。空罢耗所过，送迎骄黠绝远之国，非至计也。 汉为其新通，重致远人，（以此声名为重。）终羁縻而未绝。自后无闻，或名号变易，或迁徙吞并，非所详也。
至晋武帝泰始中，其王那鼻遣使献善马。
至后魏太武太延中，遣使朝贡，其国又称者舌。（后魏史云即汉康居国也。）
至隋时，谓之康国。大业中，遣使朝贡。其王姓温，月氏人也。（隋史云： 即汉康居之后，自汉以来，相承不绝。 ）旧居祁连山北昭武城，自被匈奴所破，西逾葱岭，遂有此国。枝庶各分王，故康国左右诸国，米国、史国、曹国、何国、安国、小安国、那色波国、乌那曷国、穆国凡九国，皆其种类，并以昭武为姓，示不忘本也。
康国都於萨宝水上阿禄迪城，王索发，冠七宝金花，衣绫、罗、锦、绣、白叠。其妻有髻，幪以帛巾。丈夫翦发，锦袍。名为强国，西域诸国多归之。人皆深目高鼻，多须髯。善於商贾，诸夷多凑其国。有大小鼓、琵琶、五弦箜篌、笛。婚姻丧制与突厥同。俗奉佛，为胡书。气候温，宜五穀，勤修园蔬，树木滋茂。出马、驼、骡、驴、犎牛、黄金、硇砂、甘松香、阿萨那香、瑟瑟、麖皮、氍毹、锦、叠。多蒲萄酒，富家或置千石，连年不败。
韦节西蕃记云： 康国人并善贾，男年五岁则令学书，少解则遣学贾，以得利多为善。其人好音声。以六月一日为岁首，至此日，王及人庶并服新衣，翦发须。在国城东林下七日马射，至欲罢日，置一金钱於帖上，射中者则得一日为王。俗事天神，崇敬甚重。云神儿七月死，失骸骨，事神之人每至其月，俱著黑叠衣，徒跣抚胸号哭，涕泪交流。丈夫妇女三五百人散在草野，求天儿骸骨，七日便止。国城外别有二百馀户，专知丧事，别筑一院，院内养狗。每有人死，即往取尸，置此院内，令狗食之，肉尽收骸骨，埋殡无棺椁。 
大唐贞观二十一年，其国献黄桃，大如鹅卵，其色如金，亦呼为金桃。（杜环经行记云： 康国在米国西南三百馀里，一名萨末建。土沃，人富，国小。有神祠名拔，诸国事者，本出於此。 ）
曹国
曹国，隋时都那密水南数里，旧是康居之地。国无主，康国王令子乌建领之。胜兵千馀人。国中有得悉神，自西海以东诸国并敬事之。其神有金人，金破罗阔丈五尺，高下相称。每月以驼五头、马十疋、羊百口祭之，常有千人食之不尽。东南去康国百里。西去何国百五十里，东去瓜州六千六百里。大业中，遣使来贡。
何国
何国，隋时亦都那密水南数里，亦旧康居地也。其王姓昭武，亦康国之族类。国城楼北壁画华夏天子，西壁则画波斯、拂菻（力甚反）诸国王，东壁则画突厥、婆罗门诸国王。胜兵千人。其王坐金羊座。风俗与康国同。东去曹国百五十里，西去小安国三百里，东去瓜州六千七百五十里。大业中及大唐武德、贞观中，皆遣使来贡。
史国
史国，隋时都独莫水南十里，亦旧康居之地也。其王姓昭武，亦康国王之枝庶也。胜兵千馀人。俗同康国。北去康国二百四十里，南去吐火罗五百里，西去那色波国二百里，东北去米国二百里，东去瓜州六千里。大业中，始通中国。后渐强盛，乃创建乞史城，为数十里，郭邑二万家。大唐贞观中，遣使来贡。（自曹国、何国、史国，皆在汉之康居故地，遂便附之。）
奄蔡
奄蔡，汉时通焉。西与大秦接，东南二千里与康居接，去阳关八千馀里。控弦十馀万。与康居同俗，而属康居。土气温和，临大泽，无涯岸。多桢松、白草及貂。畜牧逐水草，盖近北海。至后汉改名阿兰聊国。后魏时曰粟特国，一名温那沙。（后魏史云： 初，匈奴杀其王而有其国，至文成帝初，遣使朝贡，其王忽倪已三代矣。 ）周武帝时，亦遣使来贡。
滑国
滑国，车师之别种也。后汉顺帝永建初，八滑从班勇击北虏有功，汉以八滑为后部亲汉侯。自魏晋以来，不通中国。至梁武帝普通初，其王厌带夷栗陀始遣使献贡黄师子、白貂裘、波斯锦等物。后魏之居桑乾也，滑犹小国，属蠕蠕。后稍强大，征其旁国波斯、渴槃陀、罽宾、焉耆、龟兹、疏勒、姑墨、于阗、句盘等国焉。
其兽有师子、两脚驼，野驴有角。人皆善骑射，著小袖长袍，用金玉为带。女人披裘，头上刻木为角，长六寸，以金银饰之。兄弟共妻。无城，毡屋为居，东向开户。其王坐金床，随太岁转。无文字，以木为契。与旁国通，则使旁国胡为胡书，羊皮为纸。无职官。事天神、火神，每日则出户祀神而后食。跪一拜而止。死以木为椁。父母死，其子截一耳，葬讫即吉。其言语待河南人译然后通。至后魏时，谓之滑〈匚屯〉。
嚈哒（挹怛同）
嚈哒国，或云高车之别种，或云大月氏之种类。其源出於塞北。自金山而南，在于阗之西，东去长安一万一百里。至后魏文帝时，已八九十年矣。衣服类胡，加以缨络，头皆翦发。其语与蠕蠕、高车及诸胡不同。部众可十万。依随水草。其国无车，有舆，多驼、马。用刑严急，盗无多少皆腰斩，盗一责十。死者，富家累石为藏，贫者掘地而埋，随身诸物，皆置冢内。又兄弟共娶一妻，无兄弟者，妻戴一角帽；若有兄弟者，依其多少之数更加帽角焉。西域康居、于阗、沙勒、安息及诸小国三十馀所，皆役属之，号为大国。每遣使朝贡。孝明帝熙平中，遣伏子统宋云使西域，所经诸国，不能知其本末及山川里数，今举其略云。
挹怛同。至隋时又谓挹怛国焉。挹怛国，都乌浒水南二百馀里，大月氏之种类也。胜兵五六千人。俗善战。先时国乱，突厥遣通设字诘强领其国。俗同吐火罗。南去漕国千五百里，东去瓜州六千五百里。大业中，遣使来贡。按刘璠梁典，滑国姓嚈哒，后裔以姓为国号，转讹又谓之挹怛焉。（其本源或云车师之种，或云高车之种，或云大月氏之种。又韦节西蕃记云： 亲问其国人，并自称挹阗。 又按汉书，陈汤征郅支，康居副王挹阗抄其后重，此或康居之种类。然传自远国，夷语讹舛，年代绵邈，莫知根实，不可得而辨也。今考其风俗物产及诸家所说而编之。）
天竺
天竺，后汉通焉，即前汉时身毒国。（初，张骞使大夏，见邛竹杖、蜀布。问曰： 安得此？ 大夏国人曰： 吾贾人往身毒国市之。 即天竺也。或云摩伽陀，或云婆罗门。在葱岭之南，去月氏东南数千里，地方三万馀里。其中分为五天竺：一曰中天竺，二曰东天竺，三曰南天竺，四曰西天竺，五曰北天竺，地各数千里，城邑数百。南天竺际大海。北天竺距雪山，四周有山为壁，南面一谷，通为国门。东天竺东际大海，与扶南、林邑邻接，但隔小海而已。西天竺与罽宾、波斯相接。中天竺据四天竺之间。国并有王。汉时又有捐毒国，去长安九千八百里。去都护理所二千八百里，南与葱岭相连，北与乌孙接。衣服类乌孙，随水草，故塞种也。颜师古云：捐毒即身毒，身毒则天竺也。塞种即释种也，盖语音有轻重也。）从月氏、高附国以西，南至西海，东至盘起，皆身毒之地。身毒有别城数百，城置长。有别国数十，国置王。虽各小异，而俱名身毒。（扶南传云： 舍卫国隶属天竺。伽尸国一名波罗柰国，亦名波罗柰斯国。竺法维佛国记云： 波罗柰国在伽维罗越国南千四百八十里。 释法盛历国传云： 其国有稍割牛，其牛黑色，角细长，可四尺馀，十日一割，不割便困病或致死。人服牛血皆老寿。国人皆寿五百岁，牛寿亦等於人。亦天竺属国。 ）都临恒河，一名迦毗梨河。灵鹫山，胡语曰耆阇崛山，山有青石，头似鹫鸟。（竺法维佛国记云： 在摩竭提国南，亦天竺属国也。 ）其时皆属月氏。月氏杀其王而置将，令统其人。俗修浮图道，不杀生、饮酒。桓帝延熹二年、四年，频从日南徼外来献。时帝好神，数祀浮图、老子，百姓稍有奉者，后遂转盛。其国人土著与月氏同，而卑湿暑热，人弱於月氏。
魏晋代，绝不复通。梁武帝天监初，其王遣长史竺罗达贡献。后魏宣武帝时，南天竺国遣使献骏马云。
其国出师子、貂、豹、犭军、（胡昆反）橐驼、犀、象。有火齐，如云母而色紫，裂之则薄如蝉翼，积之则如纱縠之重沓。有金刚，似紫石英，百炼不销，可以切玉，玳瑁、金、铜、铁、铅、锡。金缕织成金罽，白叠，〈翕毛〉。（〈翕毛〉音塔。音登。）又有旃檀、郁金等香，甘蔗诸果，石蜜、胡椒、姜、黑盐。西与大秦、安息交市海中，或至扶南、交趾贸易。多珊瑚、珠玑，琅玕。俗无簿籍。以齿贝为货。尤工幻化。丈夫致敬，极者舐足摩踵而致其辞。家有奇乐、倡伎。其王与大臣多服锦罽。王为螺髻於顶，馀发翦之使短。丈夫翦发，穿耳垂珰。俗皆徒跣，衣重白色。怯於斗战，有弓、箭、甲、槊，亦有飞梯、地道、木牛、流马之法。有文字，善天文算历之术。其人皆学悉昙章。书於贝多树叶以记事。
隋炀帝志通西域，遣裴矩应接西蕃诸国，多有至者，唯天竺不通，帝以为恨。
大唐武德中，其东西南北四天竺悉为中天竺所并。贞观十五年，其王姓乞利咥，（丑栗反）名尸罗逸多，或云姓刹利氏，遣使奉表。二十二年，右卫率府长史王玄策奉使天竺。会尸罗逸多死，国大乱，其臣那伏帝阿罗那顺自立，乃发兵拒。玄策遁抵於吐蕃之西南，以书徵邻国之兵。吐蕃发精锐千二百人，泥婆罗国发七千馀骑来赴，玄策与其副蒋师仁率二国之兵，进至荼镈（音博）和罗城，即中天竺之所居也。连战，大破之，斩首三千馀级，赴水溺死者且万人，获其王妃及王子等，虏男女万三千人，牛马三万馀疋。於是天竺响震，城邑聚落降者五百八十馀所，遂俘阿罗那顺以还。（晋、宋时浮图经云： 临倪国，其王生浮图太子也，父曰屑头耶，母曰莫耶。浮图身服色黄，发青如青丝。始莫耶梦白象始孕，及生，从母左胁出。生而有髻，堕地能行七步。此国在天竺域。天竺又有神人，名沙律。昔汉哀帝元寿元年，博士弟子景卢受大月氏王使伊存口授浮图经，曰复豆者，其人也。临蒲塞、桑门、伯闻、疏閒、白閒、比丘、晨门，皆弟子号也。浮图所载，与中国老子经相出入。盖以为老子西出关，过西域之天竺，教胡为浮图。徒属弟子号合有二十九，不能详载，故略之。诸家纪天竺国事，多录诸僧法明、道安之流传记，疑皆恢诞不经，不复悉纂也。已具序略注中。）
车离
车离，后汉时通焉。居沙奇城。一名礼惟特，一名沛隶王。在天竺东南三千馀里，大国也。其土气、物类与天竺同。别城数十，皆称王。其人怯弱。地东西南北方数千里。人皆长八尺，乘象、骆驼，往来邻国。有寇，乘象以战。
师子国
师子国，东晋时通焉，天竺旁国也。在西海之中，延袤二千馀里。多出奇宝。其地和適，无冬夏之异。五穀随人所种，不须时节。其国旧无人，止有鬼神及龙居之。诸国商贾来共市易，鬼神不见其形，但出珍宝，明其所堪价，商人依价取之。诸国人闻其土乐，因此竞至，或有停住者，遂成大国。能驯养神师子，遂以为名。风俗与婆罗门同，而尤敬佛法。安帝义熙初，遣使献玉佛像，高四尺二寸，玉色洁润，形制殊特，殆非人工，历晋、宋代，在建康瓦官寺。（先有徵士戴安道手制佛像五躯，及顾长康画维摩诘，并玉像时人谓为三绝。至齐东昏，遂毁玉像，前截臂，次取身，为嬖妾潘贵妃作钗钏，时咸叹惜之。建康即今丹阳郡江宁县。）
宋文帝元嘉五年，其王刹利摩诃南遣使贡献。
梁武帝大通元年，后王迦叶伽罗诃梨耶亦使使贡献。（杜环记云： 师子国亦曰新檀，又曰婆罗门，即南天竺也。国之北，人尽胡貌，秋夏炎旱。国之南，人尽獠面，四时霖雨。从此始有佛法寺舍，人皆儋耳，布裹腰。 ）
高附
高附，后汉时通焉。在大月氏西南，亦大国也。其俗似天竺，而弱，易服。善贾贩，内富於财。所属无常，天竺、罽宾、安息三国强即得之，弱则失之。（后汉史云： 先未尝属月氏。前汉书以为五翕侯数，误矣。后属安息。及月氏破安息，始得高附。 翕，许及反。）
大秦
大秦，一名犁靬，（靬，居言反。一云前汉时犁靬国也。）后汉时始通焉。其国在西海之西，亦云海西国。其王理安都城，宫室皆以水精为柱。从条支西度海曲万里，去长安盖四万里。其地平正，人居星布。其地东西南北各数千里，有四百馀城。小国役属者数十。西有大海。海西有迟散城。王城有官曹簿领，而文字习胡。人皆髦头，而衣文绣，亦有白盖小车、旌旗之属。及十里一亭，三十里一堠，一如中州。地多师子，遮害行旅，不百馀人持兵器，辄为所食。其王无常人，皆简立贤者，有灾异及风雨不时，辄废而更立，受放者无怨。其人长大平正，有类中国，故谓之大秦，或云本中国人也。
土有骇鸡犀，（抱朴子云： 通天犀有一白理如綖者，以盛米，置群鸡中，欲啄米，至辄惊去，故南人名为骇鸡也。 ）合会诸香，煎其汁以为苏合。土多金、银、奇宝、夜光璧、明月珠、琥珀、琉璃、神龟、白马朱髦、玳瑁、玄熊、赤螭、辟毒鼠、大贝、车渠、（广雅云： 车渠，石，似玉。 ）玛瑙。（广雅云： 玛瑙，石，似玉。 ）賨出西海，有养者，似狗，多力獷恶。（賨，藏宗反。獷，古猛反。）北附庸小邑有羊羔，自然生於土中；候其欲萌，筑墙院之，恐为兽所食也；其脐与地连，割之绝则死，击物惊之，乃惊鸣，遂绝；逐水草，无群。又有木难，出翅鸟，口中结沫，所成碧色珠也，土人珍之。（曹子建诗云： 珊瑚閒木难。 ）有幻人，能额上为炎烬，手中作江湖，举足而珠玉自堕，开口则幡毦乱出。（前汉武帝时，遣使至安息，安息献犁靬幻人二，皆蹙眉峭鼻，乱发拳鬓，长四尺五寸。幡音烦。毦，人志反。）有织成细布，言用水羊毛，名曰海西布。出细布，作氍〈毛叟〉、〈翕毛〉罽帐之属，其色又鲜於海东诸国所作也。又常利得中国缣素，解以为胡绫绀纹，数与安息诸胡交市於海中。西南涨海中可七八百里，行到珊瑚洲，水底有盘石，珊瑚生其上。大秦人常乘大舶，载铁网，令水工没，先入视之，可下网乃下。初生白，而渐渐似苗坼甲。历一岁许，出网目閒，变作黄色，支格交错，高极三四尺者，围尺馀。三年色乃赤好。后没视之，知可采，便以铁钞发其根，乃以索系网，使人於舶上绞车举出。还国理截，恣意所作。若失时不举，便蠹败。
其王常欲通使於汉，涂经大海，商客往来皆赍三岁粮，是以至者稀。桓帝延熹初，大秦王安敦遣使自日南徼外献象牙、犀角、玳瑁，始乃一通焉。其所表贡，并无珍异，疑传者隐之。至晋武帝太康中，其王遣使贡献。
或云其国西有弱水、流沙，近西王母所居处，几於日所入也。（外国图云： 从隅巨北，有国名大秦。其种长大，身丈五六尺。 杜环经行记云： 拂菻国在苫国西，隔山数千里，亦曰大秦。其人颜色红白，男子悉著素衣，妇人皆服珠锦。好饮酒，尚乾饼，多淫巧，善织络。或有俘在诸国，守死不改乡风。琉璃妙者，天下莫比。王城方八十里，四面境土各数千里。胜兵约有百万，常与大食相御。西枕西海，南枕南海，北接可萨、突厥。西海中有市，客主同和，我往则彼去，彼来则我归。卖者陈之於前，买者酬之於后，皆以其直置诸物傍，待领直然后收物，名曰 鬼市 。又闻西有女国，感水而生。 又云： 摩邻国，在〈孛夂〉萨罗国西南，渡大碛行二千里至其国。其人黑，其俗獷，少米麦，无草木，马食乾鱼，人餐鹘莽。鹘莽，即波斯枣也。瘴疠特甚。诸国陆行之所经也，胡则一种，法有数般。有大食法，有大秦法，有寻寻法。其寻寻蒸报，於诸夷狄中最甚，当食不语。其大食法者，以弟子亲戚而作判典，纵有微过，不至相累。不食猪、狗、驴、马等肉，不拜国王、父母之尊，不信鬼神，祀天而已。其俗每七日一假，不买卖，不出纳，唯饮酒谑浪终日。其大秦善医眼及痢，或未病先见，或开脑出虫。 ）
小人
小人，在大秦之南。躯才三尺，其耕稼之时，惧鹤所食，大秦每卫助之，小人竭其珍以酬报。
轩渠
轩渠，其国多九色鸟，青口，绿颈，紫翼，红膺，绀顶，丹足，碧身，缃背，玄尾。亦名九尾鸟，亦名锦凤。其青多红少谓之绣鸾，常从弱水西来，或云是西王母之禽也。其国币货同三童国也。
三童
三童，在轩渠国西南千里。人皆眼有三睛珠，或有四舌者，能为一种声，亦能俱语。常货多用蕉越犀象。作金币，率效国王之面，亦效王后之面。若丈夫交易，则用国王之面者。王死则更铸。（以上三国与大秦邻接，故附之。）
泽散
泽散，魏时闻焉。属大秦，其理在海中央，北至驴分，水行半岁，风疾时一月到。最与安息安谷城相近。西南诣大秦都，不知里数。
驴分
驴分，魏时闻焉。属大秦，其理去大秦都二千里。从驴分城西之大秦度海，飞桥长二百三十里，发海道西南，绕海道直西行至焉。
坚昆
坚昆，魏时闻焉。在康居西北，胜兵三万人。随水草畜牧。多貂，有好马也。
呼得
呼得，魏时闻焉。在葱岭北，乌孙西北，康居东北。胜兵万馀人。随畜牧。出好马，亦多貂。
丁令
丁令，魏时闻焉。在康居北，胜兵六万人。随畜牧，出名鼠皮，白昆子、青昆子皮。此上三国，坚昆中央，俱去匈奴单于庭安习水七千里，南至车师六国五千里，西南去康居界三千里，西去康居王理八千里。或以为此丁令即匈奴北丁令也，而北丁令在乌孙西，似其种别也。又匈奴北有浑窳国，有屈射国，有丁令国，有隔昆国，有新犁国，明北海之南自复有丁令，非此乌孙之西丁令也。乌孙长老言，北丁令有马胫国，其人声音似雁鹜，从膝以上身至头，人也；膝以下生毛，马胫马蹄，不骑马而走疾於马，勇健敢战。
短人
短人，魏时闻焉。在康居西北，男女皆长三尺，人众甚多，去奄蔡诸国甚远。康居长老传闻，尝有商旅行北方，迷惑失道而到斯国。中甚多真珠、夜光明月珠，见者不知名此国号，言以意商度，此国去康居可万馀里。（突厥本末记云： 突厥窟北马行一月，有短人国，长者不逾三尺，亦有二尺者。头少毛发，若羊胞之状，突厥呼为羊胞头国。其傍无他种类相侵，俗无寇盗。但有大鸟，高七八尺，常伺短人啄而食之。短人皆持弓矢，以为之备。 按此亦在西北，即魏略云短人国是也。）
波斯
波斯，后魏时通焉。在达曷水之西，都宿利城。（后周史云苏利城，隋史云苏蔺城，记录音讹，其实一也。）有河经其城中南流，即条支之故地也。大月氏之别种。其先有波斯匿王，其子孙以王父字为氏，因为国号焉。王姓波斯。户十馀万。东去中国万馀里，西去海数百里，东南去穆国四千馀里，西北去拂菻四千五百里。有楼观、屋宇、佛寺。城西十五里有土山，周回高大，其势连接甚远，中有鹫鸟啖羊，土人极以为患。
其王坐金羊座，戴金花冠，衣锦袍、织成帔，饰以真珠宝物。其俗：丈夫翦发，戴白皮帽，贯头衫，两厢近下开之，亦有巾帔，缘以织成；妇人服大衫，披大帔，仍贯五色珠，络之於膊。王即位以后，择诸子内贤者，密书其名，封之於库，诸子及大臣皆莫之知也。王死，众乃共发书视之，其封内有名者，即立以为王。馀子各出就边任，兄弟更不相见也。国人号王曰医囋，（才割反。）妃曰防步率，王之诸子曰杀野。其刑法：重罪悬诸竿，射而杀之；次则系狱，新王立乃释之。赋税，准地输银钱。事火神、天神。婚合不择尊卑，於诸夷之中最为丑秽。死者多弃尸於山，一月理服。城外有人别居，唯知丧葬之事，号为不净人，若入城市，摇铃自别。
以六月为岁首。气候暑热，家自藏冰。其地多砂碛，引水溉灌。其五穀及禽兽与中夏略同，唯无稻及黍。土出名马及驼，富室至有数千头者。出象、师子，多良犬。有大鸟，形如橐驼，有两翼，飞而不能高，食草与肉，亦能啖火。有大鸟卵，真珠，颇梨，珊瑚，琉璃，玛瑙，水精，瑟瑟，金，银，鍮石，金刚，火齐，铜，锡，镔铁，朱砂，水银，锦，叠，细布，氍毹，〈翕毛〉，护那，越诺布，金缕织成，赤麖皮，薰陆、郁金、苏合、青木等香，胡椒，荜拨，石蜜，千年枣，香附子，诃黎勒，无食子，盐绿，雌黄。又有优钵昙花，鲜华可爱。地有咸池。
孝明帝时及西魏末，并贡方物。突厥不能至其国，亦羁縻之。
隋大业中，亦遣使来贡。
大唐贞观二十一年，其国又献活褥蛇，形类鼠而色青，身长八九寸，能入穴取鼠。（杜环记云： 自被大食灭，至天宝末已百馀年矣。 ）
悦般
悦般，后魏时通焉。在乌孙西北。其先，匈奴北单于之部落也。为汉车骑将军窦宪所逐，北单于度金微山，西走康居，其羸弱不能去者，住龟兹北。地方数千里，众可二十馀万，凉州人犹谓之单于王。其风俗、言语似高车，而其人清洁於胡。俗翦发齐眉，以饣弟餬涂之，昱昱然光泽。日三澡潄，然后饮食。其国南界有火山，山傍石皆燋镕，流地数十里乃凝坚，人取以为药，即石流黄也。
太武真君九年，遣使朝献，并送幻人，称能割人喉脉令断，击人头令骨陷，皆血出淋漓，或数升，或盈斗，以草药内其口中，令嚼咽之，须臾血止，养疮一月复常，又无痕瘢。太武乃取死罪囚试之，皆验。云中国诸名山皆有此草，乃使人受其术而厚遇之。
伏卢尼
伏卢尼，后魏时通焉。理伏卢尼城，在波斯国西北。有大河南流，中有鸟，其形似人，亦有如橐驼、马者，皆有翼，常居水中，出水便死。城北有云尼山，出银、珊瑚、琥珀，多师子焉。
朱俱波
朱俱波，后魏时通焉。亦名朱居槃国，汉子合国也。今并有汉西夜，蒲犁、依耐、得若四国之地。在于阗国西千馀里，其西至渴槃陀国，南至女国三千里，北至疏勒九百里，南至葱岭二百里。其王本疏勒国人，（魏略西戎传曰：西夜并属疏勒。）宣武永平中，朱居槃国遣使朝贡。其人言语与于阗相似，其閒小异。人貌多同华夏，亦类疏勒。
大唐武德以后，亦频遣使朝贡矣。
渴槃陀
渴槃陀，后魏时通焉。亦名汉陀国，亦名渴罗陀国。理葱岭中。在朱俱波国西，西至护密国，其南至悬度山，无定界，北至疏勒国界，西北至判汗国。其王本疏勒人，累代相承，以居此国。有户二千馀。悬度山在国西南四百里。悬度者，石山也，谿谷不通，以绳索相引而度。其閒四百里中往往有栈道，因以为名。今按悬度、葱岭，迤逦相属，邮置所绝，道阻且长，故行人由之，莫能分别，然法显、宋云所经即悬度山也。又有头痛山，在国西南，向罽宾，历大头痛、小头痛之山，赤土、身热之阪。（宋膺异物志云： 大头痛、小头痛山，皆在渠搜之东，疏勒之西。经之者身热头痛。夏不可行，行则致死，唯冬可行，尚呕吐，山有毒药气之所为也。冬乃枯歇，故可行也。 ）其葱岭俗号极嶷山。今按葱岭，周环其国。衣服、人貌、语音与于阗相似，其閒多有异者。书与婆罗门同。国中咸事佛。人山居，劲健。杂人多而胡少。有音乐、兵器，有甲、槊、弓、刀。（槊音朔。）国法：杀人劫贼者死，馀徵罚。其税杂输之。服饰、婚姻同疏勒。王坐人床。死者埋殡七日为孝。太武帝太延三年朝献，於后不绝。
粟弋
粟弋，后魏通焉。在葱岭西，大国。一名粟特，一名特拘梦。出好马、牛、羊、蒲萄诸果。出美蒲萄酒，其土地水美故也。出大禾，高丈馀，子如胡豆。在安息北五千里。附庸小国四百馀城。至太武帝时，遣使来朝献。
阿钩羌
阿钩羌，后魏通焉，在莎车西南。国西有悬度山，其閒四百里中，往往有栈道，下临不测之深，人行以绳索相持而度。土有五穀、诸果。市用钱为货。居止立宫室。有兵器。
副货
副货，后魏通焉。东至阿富使且国，西至没谁国，中閒相去千里。南有连山，不知名。北至奇沙国，相去千五百里。宜五穀、蒲陶，唯有马、驼、骡。国王有黄金殿，殿下有金驼七头，各高三尺。孝文帝时，其王遣使朝。
叠伏罗
叠伏罗，后魏时通焉。去代三万一千里。国中有勿悉城，城北有盐奇水，西流。有白象。土宜五穀。宣武帝时，遣使献方物。
赊弥
赊弥，后魏时闻焉。在波知之南。山居。不信佛法，专事诸神。亦附嚈哒。东有钵卢勒国，路崄，缘铁锁而度，下不见底。后魏遣使宋云等，竟不能达。
石国
石国，隋时通焉。居於药杀水，都柘折城，方十馀里。本汉大宛北鄙之地。东与北至西突厥界，西至波腊国界，西南至康居界，南至率都沙那国界。王姓石。国城之东南立屋，置座於中，正月六日、七月十五日以王父母烧馀之骨，金瓮盛之，置於床上，巡绕而行，散以香花杂果，王率臣下设祭焉。礼终，王与夫人出就别帐，臣下以次列坐而飨宴。有粟、麦，多良马。南去（音拨）汗六百里，东南去瓜州六千里。隋大业五年、大唐贞观八年，并遣使朝贡。（杜环经行记云： 其国城一名赭支，一名大宛。天宝中，镇西节度使高仙芝擒其王及妻子归京师。国中有二水，一名真珠河，一名质河，并西北流。土地平敞，多果实，出好犬良马。 又云： 碎叶国，从安西西北千馀里有〈孛夂〉达岭，岭南是大唐北界，岭北是突骑施南界。。西南至葱岭二千馀里。其水岭南流者尽过中国，而归东海；岭北流者尽经胡境，而入北海。又北行数日，度雪海。其海在山中，春夏常雨雪，故曰雪海。中有细道，道傍往往有水孔，嵌空万仞，辄堕者莫知所在。〈孛夂〉达岭北行千馀里至碎叶川。其川东头有热海，兹地寒而不冻，故曰热海。又有碎叶城，天宝七年，北庭节度使王正见薄伐，城壁摧毁，邑居零落。昔交河公主所居止之处，建大云寺，犹存。其川西接石国，约长千馀里。川中有异姓部落，有异姓突厥，各有兵马数万。城堡閒杂，日寻干戈，凡是农人皆擐甲胄，专相虏掠以为奴婢。其川西头有城，名曰怛逻斯，石国人镇，即天宝十年高仙芝军败之地。从此至西海以来，自三月至九月，天无云雨，皆以雪水种田。宜大麦、小麦、稻禾、豌豆、毕豆。饮蒲萄酒、麋酒、醋乳。 ）
女国
女国，隋时通焉。在葱岭之南。其国代以女为国王，王姓苏毗。女王之夫号为金聚，不知政事。国内丈夫唯以征伐为务。山上为城，方五六里，人有万家。王居九层之楼，侍女数百人，五日一听朝。复有小女王，共理国政。其俗贵妇人，轻丈夫，而性不妒忌。男女皆以彩色涂面，一日之内或数度变改之。男子皆被发，妇人辫发而萦之。其王死，若无女嗣位，国人乃调敛金钱，得数百万，还於死王之族，买女而立之。其地五男三女，贵女子，贱丈夫，妇人为吏职，男子为军士。女子贵者则多有侍男，男子不得有侍女。虽贱庶之女，尽为家长，有数夫焉。生子皆从母姓。气候多寒，以射猎为业。出鍮石、朱砂、麝香、犛（里之反）牛、骏马、蜀马。尤多盐，常将盐向天竺兴贩，其利数倍。亦数与天竺及党项战争。其女王死，国中贵人剥取皮，以金屑和骨肉置於瓶内而埋之，经一年，又以其皮纳於铁器埋之。俗事阿脩罗神。开皇中，遗使来贡。
吐火罗
吐火罗，一名土壑宜，后魏时吐呼罗国也，隋时通焉。都葱岭西五百里，在乌浒河南，即妫水也。与挹怛杂居。胜兵十万人，皆习战。俗奉佛。多男，少妇人，故兄弟通室。妇人五夫，则首饰载五角，十夫载十角。男子无兄弟者，则与他人结为昆季，方始得妻，不然终身无妇矣。生子属其长兄。被服、文字与于阗略同。城北有颇黎山，南崖穴中有神马，国人每牧马於其侧，时产名驹，皆汗血焉。其北界则汉时大宛之地，南去漕国千七百里，东去瓜州六千七百里。大业中，遣使来贡。
大唐初，属西突厥。高宗永徽初，遣使献大鸟，高七尺，其色玄，足如驼，鼓翅而行，日三百里，能啖铁，夷俗谓为驼鸟。龙朔元年，吐火罗置州县，使王名远进西域图记，并请于阗以西、波斯以东十六国分置都督府及州八十、县一百、军府百二十六，仍於吐火罗国立碑，以纪圣德。帝从之。
劫国
劫国，隋时闻焉。在葱岭中，西与南俱与赊弥国界接，西北至挹怛国，去长安万二千里。有户数万。气候热，有稻、麦、粟、豆、羊、马。出洛沙、青黛。婚姻同突厥。死亡弃於山。
大唐武德二年，遣使贡宝带、金锁、颇梨、水精杯各一，颇梨四百九十枚，大者如枣，小者如酸枣。
陀罗伊罗
陀罗伊罗，隋时闻焉。在乌荼国北，大雪山坡上。缘梯登山，接七百梯，方到其国。
越底延
越底延国，隋时闻焉。理辛头河北。南至婆罗门国三千里，西北至赊弥国千馀里，东北至瓜州五千四百里。其王婆罗门种类。户数万。有弓矢、刀槊、皮甲。国法不杀人，重罪流，轻者杖。国无课税。其俗事佛，书同婆罗门。王及庶人翦发，衣锦袍，不开缝。贫者衣白叠。妇人为髻，衣裙衫，帔长巾。俗清洁。气候温，多稻。有羊、马，多牛。出鍮石、诃梨勒、石蜜、麖皮、细叠。
大食
大食，大唐永徽中，遣使朝贡云。其国在波斯之西。或云：初有波斯胡人，若有神助，得刀杀人。因招附诸胡，有胡人十一来，据次第摩首受化为王。此后众渐归附，遂灭波斯，又破拂菻及婆罗门城，所当无敌。兵众有四十二万。有国以来三十四年矣。初王已死，次传第一摩首者，今王即是第三，其王姓大食。其国男夫鼻大而长，瘦黑多须鬓，似婆罗门，女人端丽。亦有文字，与波斯不同。出驼、马、驴、骡、羖羊等。土多砂石，不堪耕种，无五穀，惟食驼、马等肉，破波斯、拂菻，始有米面。敬事天神。又云：其王常遣人乘船，将衣粮入海，经涉八年，未极西岸。於海中见一方石，石上有树，枝赤叶青，树上总生小儿，长六七寸，见人不语而皆能笑，动其手脚，头著树枝，人摘取，入手即乾黑。其使得一枝还，今在大食王处。（杜环经行记云： 一名亚俱罗。其大食王号暮门，都此处。其士女瑰伟长大，衣裳鲜洁，容止闲丽。女子出门，必拥蔽其面。无问贵贱，一日五时礼天。食肉作斋，以杀生为功德。系银带，佩银刀。断饮酒，禁音乐。人相争者，不至殴击。又有礼堂，容数万人。每七日，王出礼拜，登高座为众说法，曰： 人生甚难，天道不易。奸非劫窃，细行谩言，安己危人，欺贫虐贱，有一於此，罪莫大焉。凡有征战，为敌所戮，必得生天，杀其敌人，获福无量。 率土禀化，从之如流。法唯从宽，葬唯从俭。郛郭之内，鄽闬之中，土地所生，无物不有。四方辐凑，万货丰贱，锦绣珠贝，满於市肆。驼马驴骡，充於街巷。刻石蜜为卢舍，有似中国宝轝。每至节日，将献贵人琉璃器皿、鍮石瓶钵，盖不可算数。粳米白面，不异中华。其果有偏桃人、千年枣。其蔓菁，根大如斗而圆，味甚美。馀菜亦与诸国同。蒲陶大者如鸡子。香油贵者有二：一名耶塞漫，一名没〈囗丑〉（女甲反）师。香草贵者有二：一名查塞菶（蒲孔反），一名梨芦茇。绫绢机杼，金银匠、画匠、汉匠起作画者，京兆人樊淑、刘泚，织络者，河东人乐〈阝睘〉、吕礼。又以橐驼驾车。其马，俗云西海滨龙与马交所产也。腹肚小，脚腕长，善者日走千里。其驼小而紧，背有孤峰，良者日驰千里。又有驼鸟，高四尺以上，脚似驼蹄，颈项胜得人骑行五六里，其卵大如二升。又有荠树。实如夏枣，堪作油，食除瘴。其气候温，土地无冰雪。人多疟痢，一年之内，十中五死。今吞灭四五十国，皆为所役属，多分其兵镇守，其境尽於西海焉。 又云： 末禄国在亚梅国西南七百馀里。胡姓末者，兹土人也。其城方十五里，用铁为城门。城中有盐池，又有两所佛寺。其境东西百四十里，南北百八十里，村栅连接，树木交映，四面合匝，总是流沙。南有大河，流入其境，分渠数百，溉灌一州。其土沃饶，其人净洁。墙宇高厚，市鄽平正。木既雕刻，土亦绘画。又有细软叠布，羔羊皮裘，估其上者值银钱数百。果有红桃、白〈木奈〉、遏白、黄李。瓜大者名寻支，十馀人餐一颗辄足。越瓜长四尺以上。菜有蔓菁、萝卜、长葱、颗葱、芸台、胡芹、葛蓝、军达、茴香、茇薤、瓠芦，尤多蒲陶。又有黄牛、野马、水鸭、石鸡。其俗以五月为岁，每岁以画缸相献。有打球节、秋千节。其大食东道使镇於此。从此至西海以来，大食、波斯参杂居止。其俗礼天，不食自死肉及宿肉，以香油涂发。 又云： 苫国在大食西界，周回数千里。造屋兼瓦，垒石为壁。米穀殊贱，有大川东流入亚俱罗，商客籴此粜彼，往来相继。人多魁梧，衣裳宽大，有似儒服。其苫国有五节度，有兵马一万以上，北接可萨突厥。可萨北又有突厥。足似牛蹄，好啖人肉。 ）
魏徵论曰： 自古开远夷，通绝域，必因宏放之主，皆起好事之臣。张骞凿空於前，班超投笔於后，或结之以重宝，或慑之以利剑，投躯万死之地，以立一朝之功，皆由主尚来远之名，臣徇轻生之节。是知上之所好，下必有甚焉者也。炀帝规模宏侈，掩吞秦汉，裴矩方进西域图记以荡其心，故万乘亲出玉门关，置伊吾、且末郡，而关右暨於流沙，骚然无聊生矣。古哲王之制方五千里，务安诸夏，不事要荒。岂威不能加、德不能被？盖不以四夷劳中国，不以无用害有用也。是以秦戍五岭，汉事三边，或道殣相继，或户口减半。隋室恃其强盛，亦狼狈於青海。此皆一人失其道，故亿兆罹其毒也。 
