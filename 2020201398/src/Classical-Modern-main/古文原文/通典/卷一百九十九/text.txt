<strong>边防十五</strong>
北狄六
突厥下
西突厥大逻便。（木杆可汗之子。）初，木杆与沙钵略可汗有隙，因分为二。（大逻便即阿波可汗。）其国居乌孙之故地，东至突厥国，西至雷翥海，南至疏勒，北至瀚海，在京师西北七千里。自焉耆国西北七日行，至其南庭；自南庭又正北八日行，至其北庭。铁勒、龟兹及西域诸国，皆归附之。其人杂有都陆及弩矢毕、葛逻禄、处月、处密、伊吾等诸种。风俗大抵与突厥同，唯言语微异。其官有叶护，有设，有特勤，常以可汗子弟及宗族为之；又有乙斤屈利啜、阎洪达、颉利发、吐屯、俟斤等官，皆代袭其位。
大逻便既为处罗便可汗所擒，其国立鞅素特勤之子，是为泥利可汗。至其子达漫，号泥撅处罗可汗。（即大逻便之种落，与北突厥处罗可汗号同，非一人也。）其母向氏，本中国人，生达漫而泥利卒，而向氏又嫁其弟婆实特勤。隋开皇末，婆实与向氏诣长安。处罗可汗居无常处，然多在乌孙故地。立二小可汗，分统所部。一在石国北，以制诸胡；一居龟兹北，其地名应娑。每五月八日，相聚祭神，岁遣重臣向其先代所居之窟致祭焉。
炀帝大业六年，帝将西讨吐谷浑，遣侍御韦节召处罗会於大斗拔谷，其国人不从，处罗谢使者，辞以故。適会其酋长射匮使求婚，裴矩因奏曰： 处罗不朝，自恃强大。臣请以计弱之，分裂其国，则易制也。射匮者，都六之子，达头之孙，（达头旧为西面可汗，初与沙钵略有隙，遂分为别部，因东可汗雍虞闾死后，自立为步迦可汗。达头死后，其孙射匮微弱，不得为可汗。）代为可汗，君临西面。今闻其失职，附隶於处罗，故遣使来以结援耳。愿厚礼其使，拜为大可汗，突厥势分，两从我矣。 帝从之，遂召其使者，言处罗不顺之意，称射匮有好心，吾将立为大可汗，令发兵诛处罗，然后当为婚也。帝取桃竹白羽箭一枝以赐射匮，因谓之曰： 此事宜速疾如箭也。 使者返，路经处罗，处罗爱箭，将留之，使者谲而得免。射匮闻而大喜，兴兵袭之，处罗大败，弃妻子，将左右数千骑东走，遁於高昌东，保时罗漫山。高昌王麹伯雅上状，帝遣裴矩将向氏亲要左右往晓谕之，遂入朝。诏留其累弱万馀口，令其弟阙达设牧畜会宁郡。
处罗可汗，隋炀帝大业中，与特勤大奈入朝，仍从炀帝征高丽，赐号为曷萨那可汗。遇江都之乱，从宇文化及至河北。化及败，大唐已革命，归京师，封归义郡王。俄贡大珠於高祖，上劳之曰： 珠信为宝，王但赤心，珠无所用。 不受。自处罗朝隋后，射匮遂有其地。处罗既先与始毕有隙，及在京师，始毕遣使请杀之，高祖不许。群臣谏曰： 若不与，则是存一人而失一国也，后必为患。 迟回久之，不得已，乃引曷萨那可汗於内殿，与纵酒，既而送至中书门下省，纵北突厥使杀之。太宗即位，令以礼改葬。
阙达设初居於会宁，有部落三千馀骑。至隋末，自称阙达可汗。武德初，遣使内属，厚加抚慰。寻为李轨所灭。
特勤大奈，隋大业中与曷萨那可汗同归中国。及从炀帝讨辽东，以功授金紫光禄大夫。后分其部落於楼烦。会高祖举兵，大奈率其众以从。隋将桑明和袭义军於饮马泉，诸军多已奔退，大奈将数百骑出明和后，掩其不备，击，大破之，诸军复振。拜光禄大夫。及定京城，以力战功，赏物五千段，赐姓史氏。武德初，从太宗讨薛举，又从平王充、窦建德、刘黑闼，并有殊功。赐宫女三人，杂采万馀段。贞观三年，累迁右武卫大将军、检校丰州都督，封窦国公，实封三百户。十二年卒，赠辅国大将军。
初，曷萨那之朝隋也，为炀帝所留，其国人遂立萨那之叔父射匮为可汗，始开土宇，东至金山，西临西海，自玉门以西诸国皆役属之。遂与北突厥为敌，乃建庭於龟兹北三弥山。寻卒，弟统叶护可汗代立。
统叶护可汗，勇而有谋，善攻战。遂北并铁勒，西拒波斯，南接罽宾，悉归之，控弦数十万，霸有西域，据旧乌孙之地。又移庭於石国北之千泉。其西域诸国王悉授颉利发，并遣吐屯一人监统之，督其征赋，西戎之盛未有也。
武德三年，遣使贡条古巨卵。时北突厥作患，高祖厚加抚结，与之并力以图北蕃，统叶护许以五年冬。大军当发，颉利可汗闻之大惧，复与统叶护通和，无相征伐。统叶护寻遣使来请婚，高祖谓侍臣曰： 西突厥去我悬远，急疾不相得力，今来请婚，计将安在？ 封德彝对曰： 当今之务，莫若远交而近攻，正可权许其婚，以威北狄。待三数年后，中国全盛，徐思其宜。 高祖许之婚，令高平王道立至其国，统叶护大悦。遇颉利可汗频岁入寇，西蕃路梗，由是未果为婚。
贞观元年，遣真珠统俟斤与道立来献万钉宝钿金带，马五千匹。时统叶护自负强盛，无恩於国，部落咸怨，葛罗禄种多叛之。颉利可汗不欲中国与之和亲，数遣兵入寇，又遣人谓统叶护曰： 汝若迎唐家公主，要须经我国中而过。 统叶护患之，未克婚，为其伯父所杀而自立，是为莫贺咄侯屈利俟毗可汗。先分统突厥种类，为小可汗，及此自称大可汗，国人不附。弩矢毕部共推泥熟莫贺设为可汗，泥熟不从。时统叶护之子咥利特勤避莫贺咄之难，亡在康居，泥熟遂迎而立之，是为乙毗钵罗肆叶护可汗。连兵不息，俱遣使来朝，各请婚於我。太宗不许，讽令各保所部，无相征伐。其西域诸国及铁勒先役属於西突厥者，悉叛之，国内虚耗。
肆叶护既是旧主之子，为众心所归，其西面都陆可汗及莫贺咄可汗二部豪帅，多来附之。又兴兵以击莫贺咄，莫贺咄大败，遁於金山，寻为咄陆可汗所害，国人乃奉肆叶护为大可汗。肆叶护可汗立，大发兵北征铁勒，薛延陀逆击之，反为所败。肆叶护性猜狠信谗，无统驭之略。有乙利可汗者，於肆叶护功最多，由是授小可汗，以非罪族灭之。群下震骇，莫能自固。肆叶护素惮泥熟，而阴欲图之，泥熟遂適焉耆。其后设卑达官与突厥弩矢毕二部豪帅潜谋击之，肆叶护以轻骑遁於康居，寻卒。国人迎泥熟於焉耆而立之，是为咄陆可汗。
咄陆可汗者，亦称大度可汗。父莫贺设，本隶统叶护。武德中，尝至京师。时太宗居藩，务加怀辑，与之结盟为兄弟。既被推为可汗，遣使诣阙请降，太宗赐以名号及鼓纛。贞观七年，遣鸿胪寺少卿刘善因至其国，册授为吞阿娄拔奚利邲咄陆可汗。
明年，泥熟卒，其弟同娥设立，是为沙钵罗咥利失可汗。（咥，徒结反。）以贞观九年上表请婚，献马五百匹。朝廷唯厚加抚慰，未许其婚。俄而其国分为十部，每部令一人统之，号为十设。每设赐以一箭，故称十箭焉。又分十箭为左右厢，一箱各置五箭。其左厢号为五咄陆部落，置五大啜，一啜管一箭；右厢号为五弩矢毕，置五大俟斤，一俟斤管一箭。其后或称一箭为一部落，大箭头为大首领。五咄陆部落居碎叶以东，五弩矢毕部落居於碎叶以西，自是都号为十姓部落。咥利失既不为众所归，部众携贰，为其统吐屯所袭，麾下亡散。咥利失以左右百馀骑拒之，战数合，统吐屯不利而去。咥利失奔其弟步利设，与保焉耆。其阿悉吉阙俟斤与统吐屯等召国人，将立欲谷设为大可汗，以咥利失为小可汗。统吐屯为人所杀，欲谷设兵又为其俟斤所破，咥利失复得故地，弩矢毕、处月、处密等并归咥利失。十二年，西部竟立欲谷设为乙毗咄陆可汗。乙毗咄陆可汗与咥利失中分，自伊列河以西属咄陆，以东属咥利失。咄陆可汗又建庭於乌镞曷山西，谓之北庭。自厥越失、拔悉弥、駮马、结骨、火燖、触木昆诸国皆臣之。十三年，咥利失为吐屯俟利发与欲谷设通谋作难，咥利失穷蹙，奔於汗而死。
弩矢毕部落酋帅迎咥利失弟伽那之子薄布特勤而立之，是为乙毗沙钵罗叶护可汗。乙毗可汗既立，建庭於虽合水北，谓之南庭。东以伊列河为界，自龟兹、鄯善、且末、吐火罗、焉耆、石国、史国、何国、穆国、康国，皆受其节度。累遣使朝贡，太宗降玺书慰勉。贞观十五年，令左领军将军张大师册授焉，赐以鼓纛。於时咄陆可汗与叶护频相攻击。会咄陆遣使诣阙，太宗谕以敦睦之道。咄陆兵众渐强，西域诸国复来归附。未几，咄陆遣石国吐屯攻叶护，擒之，送於咄陆，寻为所杀。
咄陆可汗既并其国，弩矢毕诸姓不服咄陆，皆叛之。咄陆复率兵击吐火罗，破之。遣兵寇伊州，安西都护郭恪率轻骑二千自乌骨邀击，败之。咄陆又遣处月、处密等围天山县，郭恪又击走之。恪乘胜进据处月俟斤所居之城，追奔及於遏索山，斩首千馀级，降其处密之众而归。咄陆初以泥熟啜自擅取所部物，斩之以徇，寻为泥熟啜部将胡录屋所袭，众多亡逸，其国大乱。
贞观十五年，部下屈利啜等谋欲废咄陆，各遣使诣阙，请立可汗。太宗遣使赍玺书立莫贺咄乙毗可汗之子，是为乙毗射匮可汗。乙毗立，乃发弩矢毕兵就白水击咄陆，大败之。咄陆自知不为众所附，乃西走吐火罗国。中国使人先为咄陆所拘者，射匮悉以礼资送归长安，复遣使贡方物，请赐婚。太宗许之，令割龟兹、于阗、疏勒、朱俱波、葱岭等五国以充聘礼。及太宗崩，贺鲁反叛，射匮部落为其所并。
阿史那贺鲁者，曳步利设射匮特勤之子也。阿史那步真既来归国，咄陆可汗乃立贺鲁为叶护，以继步真，居於多逻斯川，在西州直北千五百里，统处月、处密、姑苏、葛逻禄、弩矢毕五姓之众。其后，咄陆西走吐火罗国，射匮可汗遣兵迫逐，贺鲁不常厥居。贞观二十三年，乃率其部落内属，诏居庭州。寻授左骁卫将军、瑶池都督。永徽二年，与其子咥运率众西遁，据咄陆可汗之地，总有西域诸部，建牙於双河及千泉，自号沙钵罗可汗，统摄咄陆、弩矢毕十姓。其咄陆有五啜，弩矢毕有五俟斤，各有所部，胜兵数十万，并羁属贺鲁。（其咄陆有五啜：一曰处木昆律啜；二曰胡禄屋阙啜，贺鲁以女妻之；三曰摄舍提暾啜；四曰突骑施贺罗施啜；五曰鼠泥施处半啜。弩矢毕有五俟斤：一曰阿悉结阙俟斤，最为强盛；二曰哥舒阙俟斤；三曰拔塞幹暾沙钵俟斤；四曰阿悉结泥熟俟斤；五曰哥舒处半俟斤。）西域诸国，亦多附隶焉。贺鲁寻立咥运为莫贺咄叶护，数侵扰西蕃诸部，又进寇庭州。三年，诏遣左武候大将军梁建方、右骁卫大将军契苾何力率燕然都护所部回纥兵五万骑讨之，前后斩首九千级，虏渠帅六十馀人。四年，咄陆可汗死，其子真珠叶护与五弩矢毕请击贺鲁，破其牙帐，斩首千馀级。显庆二年，遣左屯卫将军苏定方，燕然都护任雅相，副都护萧嗣业，左骁卫大将军、瀚海都督回纥婆闰等率师讨击，仍使右武卫大将军阿史那弥射、左屯卫大将军阿史那步真持节为安抚大使。定方至曳咥河西，贺鲁率胡禄屋阙啜等二万馀骑列阵而待。定方率副总管任雅相与之交战，贼众大败，斩其大首领护都搭（吐荅反）达官等二百馀人。贺鲁及阙啜轻骑奔窜，渡伊丽河，兵马溺死者甚众。嗣业至千泉贺鲁建牙之处，弥射进军伊丽水，处密、处月部落率众来降。弥射进次双河，贺鲁先使步失达官鸠集散卒，据栅拒战。弥射、步真攻之，大溃；又与苏定方攻贺鲁於碎叶水，大破之。贺鲁与咥运欲投鼠耨设，至石国之苏咄城傍，人马饥乏，城主伊沮达官诈将酒食出迎，贺鲁信其言入城，反被拘执。萧嗣业既至石国，鼠耨设乃以贺鲁属之。俘至京师，令献於昭陵及太社，高宗特免死。分其种落置昆陵、濛池二都护府，其所役属诸胡国，皆分置州府，西尽於波斯，并隶安西都护府。四年，贺鲁卒，诏葬於颉利墓侧，刻石以纪其事。
阿史那弥射者，室黠密可汗五代孙也。初，室黠密从单于统领十大首领，有兵十万众，往平西域诸胡国，自立为可汗，号十姓部落，世统其众。弥射在本蕃为莫贺咄叶护，与族兄步真有隙，以贞观十三年率所部处月、处密等入朝，授右监门大将军。其后步真遂自立为咄陆叶护，其部落多不服，委之遁去。步真复携家属入朝，授左屯卫大将军。弥射从太宗征高丽有功，封平襄县伯。显庆二年，转左武卫大将军。及讨平贺鲁，乃册立弥射为兴昔亡可汗兼左卫大将军、昆陵都护，分押贺鲁下五咄陆部落；步真授继往绝可汗兼右卫大将军、濛池都护，仍分押五弩矢毕部落，因令与卢承庆等准其部落大小，职位高下，节级授刺史以下官。龙朔中，又令弥射、步真俱率所部从（於毕反）海道大总管苏海政讨龟兹。步真常欲并弥射部落，遂密告海政云： 弥射欲谋反，请以计诛之。 时海政兵才数千，悬师在弥射境内，遂集军吏而谋曰： 弥射若反，我辈即无噍类。今宜先举事，则可克捷。 乃伪称有敕，令大总管赍物数百万段分赐可汗诸首领。由是弥射率其麾下，随例请物，海政尽收斩之。其后西蕃咸言弥射非反，为步真所诬，而海政不能审察，滥行诛戮。武太后临朝，以十姓无主数年，部落多散，垂拱初，遂擢授弥射子左豹韬卫翊府中郎将元庆为左玉钤卫将军兼昆陵都护，令袭兴昔亡可汗，押五咄陆部落；步真子斛瑟罗为右玉钤卫将军兼濛池都护，押五弩矢毕部落。寻进授元庆右卫大将军。如意元年，为来俊臣诬构谋反被害。其子献，配流崖州。长安三年，召还，累授右骁卫大将军，袭父兴昔亡可汗，充安抚招慰十姓大使。献本蕃渐为默啜及乌质勒所侵，遂不敢还国。开元中，累迁右金吾大将军。卒於长安。
阿史那步真者，在本蕃授右屯卫大将军，与弥射讨平贺鲁，加授骠骑大将军、行右卫大将军、濛池都护、继往绝可汗，押五弩矢毕部落。寻卒。其子斛瑟罗，本蕃为步利设，垂拱初，授右玉钤卫将军兼濛池都护，袭继往绝可汗，押五弩矢毕部落。天授元年，拜左卫大将军，改封竭忠事主可汗，仍兼濛池都护。寻卒。子怀道，神龙中累授右屯卫大将军、光禄卿，转太仆兼濛池都护、十姓可汗。自垂拱以后，十姓部落频被突厥默啜侵掠，死散殆尽。乃随斛瑟罗统六七万人，徙居内地，西突厥阿史那氏於是遂绝。
突骑施乌质勒者，西突厥之别种也。初隶在斛瑟罗下，号为莫贺达干。后以斛瑟罗用法严酷，拥众背之，尤能抚恤其部落，由是为远近诸胡所归附。其下置部督二十员，各统兵七千人。常屯聚碎叶西北界，后渐攻陷碎叶，徙其牙帐居之。东北与突厥为邻，西南与诸胡国相接，东南至西、庭州。斛瑟罗以部众削弱，自武太后时入朝，不敢还蕃，其地并为乌质勒所并。及卒，其长子娑葛代统其众，诏使立娑葛为金河郡王，仍赐以宫女四人。初，娑葛代父统兵，乌质勒下部将阙啜忠节甚忌之，以兵部尚书宗楚客当朝任势，密遣使赍金七百两以赂楚客，请停娑葛统兵。楚客乃遣御史中丞冯嘉宾充使至其境，阴与忠节筹其事，并自致书以申意。在路为娑葛游兵所获，遂斩嘉宾，仍进兵攻陷火烧等城，遣使上表以索楚客头。景龙三年，娑葛弟遮弩恨所分部落少於其兄，遂叛入突厥，请为乡导，以讨娑葛。默啜乃留遮弩，遣兵二万人与其左右来讨娑葛，擒之，与娑葛俱杀之。默啜兵还，娑葛下部将苏禄鸠集馀众，自立为可汗。
苏禄者，突骑施别种也。颇善绥抚，十姓部落渐归附之，有众二十万，遂雄西域之地，寻遣使来朝。开元三年，制授苏禄为左羽林卫大将军、金方道经略大使，特遣侍御史解忠顺赍玺书册立为忠顺可汗。自是每年遣使朝献，上乃立史怀道女为金河公主以妻之。时杜暹为安西都护，公主遣牙官赍马千匹诣安西互市，使者宣公主教与暹，暹曰： 阿史那氏女，岂合宣教与吾节度使耶！ 杖其使者，留而不遣，其马经寒雪，尽死。苏禄大怒，发兵分寇四镇。会暹入为相，赵颐贞代为安西都护，城守久之，由是四镇贮积及人畜并为苏禄所掠而去，安西仅全。俄又遣使入朝献方物。十八年，苏禄使至京师，上御丹凤楼设宴。时突厥先遣使入朝，是日亦来同宴，与苏禄使争长。突厥使曰： 突骑施国小，本是突厥之臣，不宜居上。 苏禄使曰： 今日此宴，乃为我设，不合居下。 中书门下及百僚议，遂於东西幕下两处分坐，突厥使在东，突骑施使在西，宴讫厚赉而遣。苏禄性尤清俭，每战伐，有所克获，尽分与将士及诸部落。其下爱之，甚为其用。潜又遣使南通吐蕃，东附突厥。突厥及吐蕃亦嫁女与之。苏禄既以三国女为可敦，又分立数子为叶护，费用渐广，先既不为积贮，晚年抄掠所得者，留不分之，又因风病，一手挛缩，其下诸部，心始携贰。
有大首领莫贺达干、都摩度两部落，最为强盛。百姓又分为黄姓、黑姓两种，互相猜阻。二十六年，莫贺达干勒兵夜攻苏禄，杀之。都摩度初与莫贺达干连谋，俄又相背，立苏禄之子吐火仙为可汗，以辑其馀众，与莫贺达干自相攻击。莫贺达干遣使告安西都护盖嘉运，嘉运率兵讨之，大破都摩度之众，临阵擒吐火仙，并收得金河公主而还。又欲立史怀道之子昕为可汗以镇抚之，莫贺达干不许，曰： 讨平苏禄，本是我之元谋，若立史昕为主，则国家何以赏於我？ 乃不立史昕，便令莫贺达干统众。二十七年，嘉运率将士诣阙献俘，上御花萼楼以宴之，仍命将吐火仙献於太庙。俄又黄姓、黑姓自相屠杀，各遣使降附。
铁勒
铁勒之先，匈奴之苗裔也，种类最多。自西海之东，依据山谷，往往不绝。独洛河北有仆骨、同罗、韦纥、拔野古、覆罗，并号俟斤，蒙陈、吐如纥、斯结、浑、斛薛等诸姓，胜兵可二万。伊吾以西，焉耆之北，傍白山，则有契弊、薄落职、乙咥、苏婆、那曷、乌护、纥骨、也咥、於尼护等，胜兵可二万。金山西南有薛延陀、咥勒儿、十槃、达契等万馀兵。康国北，傍阿得水，则有诃咥、曷嶻、拨忽、比干、具海、曷比悉、阿嵯苏、拔也未、渴达等三万馀兵。傍嶷海东西，有苏路羯、三索咽、蔑促、薛忽等诸姓，（咽，因结反。）八千馀兵。拂菻东则有恩屈、阿兰、北褥、九离、伏嗢昏等，（嗢，乌没反。）近二万人。北海南则都波等。虽姓氏各别，总谓为铁勒。并无君长，属东西两突厥。随水草流移。人性凶忍，善於骑射，贪婪尤甚，以寇掠为生。近西边者，颇为艺植，多牛羊而少马。自突厥有国，东西征讨，皆资其用，以制北荒。十六国慕容垂时塞北、后魏末河西并云有敕勒部，铁勒盖言讹也。
隋大业元年，突厥处罗可汗击铁勒诸部，厚其税敛，又猜忌薛延陀等，恐为变，遂集其魁帅数百人，尽诛之。由是一时反叛，拒处罗，遂立俟利发、俟斤契弊歌楞为易勿真莫何可汗，居贪汗山，复立薛延陀内俟斤字也咥为小可汗。处罗既败，莫何始大焉，甚得众心，为邻国所惮，伊吾、高昌、焉耆诸国悉附之。
其俗大抵与突厥同，唯丈夫婚毕，便就妻家，待产乳男女然后归，此其异也。
薛延陀
薛延陀，铁勒之别部也，（前燕慕容俊时，匈奴单于贺剌头率部三万五千来降，延陀盖其后。）与薛部杂居，因号薛延陀。可汗姓壹利吐氏，代为强族。初蠕蠕之灭也，并属於突厥，而部落中分，在郁督军山者，东属於始毕；在贪汗山者，西属於叶护，其主夷男，於大唐贞观中遣使朝聘，封为毗伽可汗，居大漠之北，俱沦水南，去长安万四千馀里。后铁勒仆骨、同罗共击薛延陀，大败之。太宗以其破亡，遣江夏王道宗、左卫大将军阿史那社尔为瀚海道安抚使。
初，薛延陀真珠毗伽可汗遣使请婚，太宗许以女妻之，徵可汗备亲迎之礼，诏幸灵州与之礼会。延陀先无府藏，调敛其国，且行万里，既涉沙碛，无水草，而羊马多死，遂后期。太宗於是停幸灵州。既而聘羊马损耗将半，於是反其使者。群臣或云，许公主以妻延陀，边境得以休息，纳其献聘，不可失信於蕃人，宜在速成。太宗曰： 君等知古而不知今。昔汉家匈奴强而中国弱，所以厚饰子女，嫁与单于。今中国强而北狄弱，汉兵千人堪击其数万。延陀所以扶服稽颡、恣我所为、不敢骄慢者，以新得立为君长，杂居非其本属，将倚大国，用服其众。彼同罗、仆骨等十馀部落，兵各数万，足制延陀；所以不敢发者，以延陀为我所立，惧中国也。若今以女妻之，大国子婿，增崇其礼，深结党援，杂姓部落，更尊服之。夷狄人岂知恩义，微不得意，勒兵南下，所谓养兽自噬也。今不与其女，使命颇简，诸姓部落知吾弃之，其争击延陀必矣。 既而李思摩数侵掠之。延陀复使突利失寇定襄，掠百姓，太宗遣英国公李勣援之，虏已出塞而还。太宗以玺书责让之，可汗乃遣使致谢，复请发兵助军，太宗优诏答而止焉。
仆骨
仆骨，铁勒之别部，习俗与突厥略同。在多滥葛东境，胜兵万馀，与同罗宿敦邻好，最居北偏。先臣於颉利，苦颉利乱政，后附薛延陀。大唐贞观中，遣使朝贡。及延陀之灭也，其大酋婆匐、俟利发歌蓝伏延诣阙内附。
同罗
同罗者，铁勒之别部也。在薛延陀之北，去长安万七千五百里，户万五千，俗与突厥略同。初臣突厥，苦颉利之政乱，太宗时，其酋俟利发时健啜遣使内附。中閒无闻。洎天宝初，其酋帅阿布思以万馀帐来降，处之朔方河南之地，给其廪食，每岁仍费缯絮数十万段，其河曲郡县仓廪为之空虚。至十年背叛，劫掠诸姓部落，遂还漠北。寻为回纥所破，党众离散。阿布思后奔葛逻禄，北庭节度程千里购之以献，戮於京师。
都波
都波者，铁勒别种。南去回纥十三日行。分为三部，自相统摄。结草为庐，无牛羊，不知耕稼。土多百合草，取其根以为粮，兼捕鱼射猎为食，而衣貂、鹿之皮，贫者缉鸟羽以为服。婚姻，富者以马，贫用鹿皮及草根为聘礼。死亡以木柜盛尸，置山中，或悬於树上，送葬哭泣略与突厥类。莫知四时之候。国无刑罚，偷盗倍徵其赃。大唐贞观二十一年，遣使朝贡。
拔野古
拔野古者，亦铁勒之别部。在仆骨东境，胜兵万馀。其地丰草，人皆殷富。其酋俟利发屈利失，贞观二十一年举其部来降。其地东北千馀里曰康干河，有松木入水，二年乃化为石，其色青，有国人居住，其人谓之 康干石 。其松为石以后，仍似松文。人皆著木脚，冰上逐鹿。以耕种射猎为业。国多好马，又出铁。风俗与铁勒同，言语稍别。
多滥葛
多滥葛在薛延陀东界，居近同罗水，胜兵万人。自古未通中国。其大酋、俟斤多滥葛共率所部朝见。
斛薛
斛薛，亦铁勒之别部，在多滥葛北境，两姓合居，胜兵七千。
阿跌
阿跌，亦铁勒之别部，在多滥葛西北，胜兵千七百。隋代号诃咥部是也。迁徙无常所。
契苾羽
契苾羽在多滥葛南，两姓合居，胜兵二千。
鞠国
鞠国在拔野古东北五百里，六日行。其国有树无草，但有地苔。无羊马，家畜鹿如中国牛马。使鹿牵车，可胜三四人。人衣鹿皮，食地苔。其国俗聚木为屋，尊卑共居其中。
俞〈木介〉
俞〈木介〉国在鞠国东十五日行。其土地宽大，百姓众多。风俗与拔野古同。少牛马，多貂鼠骨咄也。
大漠
大漠国在鞠国北，饶羊马。人极长大，长者至丈三四尺。问其国云，北有骨师国，共大漠相接。
白霫
白霫，在拔野古东，胜兵三千人。其渠帅各率所部归附，列地为州，即其酋长为刺史。自鞠国以下诸国，并贞观二十一年通。
