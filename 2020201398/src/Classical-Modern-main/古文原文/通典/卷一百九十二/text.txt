<strong>边防八</strong>
西戎四
焉耆
焉耆，汉时通焉。王理员渠城，（员，于君反。）在白山之南七十里，去长安七千三百里。户四千。西南至都护理所四百里，南去尉犁百里，北与乌孙接，东去交河城（今郡）九百里，西去龟兹九百里，皆沙碛。其国近海水，多鱼盐蒲苇之利。四面有大山，道险阨易守。海水曲入四山之内，周匝其城三十馀里。
后汉明帝永平末，有户万五千，与龟兹共攻没都护陈睦。至和帝永元六年，都护班超发诸国兵讨之，杀其王。超乃立焉耆左候元孟为王。至安帝时，西域背叛。延光中，超子勇为西域长史，复讨定之。
至晋武帝太康中，其王龙安遣子入侍，安夫人〈米曾〉胡之女，（〈米曾〉，古迈反。）妊身十二月，剖胁生子，曰会，立为世子。会少而勇杰，安病笃，谓会曰： 我尝为龟兹王白山所辱，汝能雪之，乃吾子也。 及会立，袭灭白山，遂据其国，遣子熙归本国为王。会有胆气筹略，遂霸西域，葱岭以东莫不率服。
其俗丈夫翦发，妇人衣襦，著大葱。婚姻同华夏。兵有弓、刀、甲、槊。死亡者皆焚而后葬，其服制满七日则除之。俗事天神。气候寒，土田良沃，穀有稻、粟、菽、麦，畜有驼、马、牛、羊。养蚕不以为丝，唯取绵纊。俗尚蒲萄酒，兼爱音乐。
其后张骏遣沙州刺史杨宣率众疆理西域，宣以部将张植为前锋，军次其国，进屯铁门，未至十馀里，熙又率众先要之於遮留谷。植将至，或曰： 汉祖畏於柏人，岑彭死於彭亡，谷名遮留，殆将有伏。 单骑尝之，果有伏发，植击败之，进据尉犁，熙降於宣。吕光僣位，熙遣子入侍。
至魏，遣成周公万度归讨之，其王鸠尸卑那众大溃，单骑走入山中。度归进屠其城，四鄙诸戎皆降服。焉耆为国，斗绝一隅，不乱日久，获其珍奇异玩，殊方诡谲难名之物，橐驼、马、牛、杂畜巨万焉。至后周武帝保定四年，其王遣使献名马。又，隋炀帝大业中，其王龙突骑遣使贡方物。
大唐贞观六年正月，又遣使贡方物。今其王龙姓，即突骑之后。尽并有汉时尉犁、危须、山国三国之地，并鄯善之北界矣。
于阗
于阗，汉时通焉。都葱岭之北二百馀里，去长安九千七百里。户三万二千。东北至都护理所三千九百里。南与婼羌接，北与姑墨接。东北去龟兹千四百里，东至鄯善千五百里，西通皮山国四百里，去朱俱波国千里，西北至疏勒国千五百里。其国之西，水皆西流，注西海。其东，水东流，注盐泽。（即蒲昌海。）国有阿耨达山，据汉书，河源出焉。（名首拔河，亦名树拔河，或云即黄河也。北流七百里，入计戍水，一名计首水，即葱岭南河，同入盐泽。或云阿耨达即昆仑山。耨，内屋反。）风俗物产与龟兹略同。
后汉建武末，莎车王贤强盛，攻并于阗，徙其主俞林为骊归王，以莎车将军居德为于阗王。明帝永平中，居德死后，于阗将休莫霸自立为王。休莫霸死，兄子广德立后，遂灭莎车，其国转强盛，从精绝西北至疏勒十三国皆服从。而鄯善王亦始强焉。自是南道自葱岭以东，唯此二国为大。
后汉、魏、后魏、梁、后周、隋、大唐贞观中，并遣使通焉。今王姓尉迟。（国西五百里有比摩寺，俗云是老子化胡成佛之所。初老子至此，白日昇天，与群胡辞诀，言我暂游天上，寻当下生。其后出天竺国，化为胡王太子，自称曰佛，因立此寺焉。）其王锦帽，金鼠冠，妻戴金花。其王发不令人见，俗云若见发，年必俭。
其地多水潦砂石。气候温，土良沃，宜稻麦，多蒲萄。有水出玉，曰玉河。国人善铸铜器。其居曰西山城，有屋室市井蓏蔬，与中国同。（蓏，力果反。）王所居加以朱画。其人恭敬，相见则跪，其跪一膝至地。书则以木为笔札，以玉为印。国人得书，先戴於首，而后开封。自高昌以西，诸国人多深目高鼻，惟此一国，貌不甚胡，颇类华夏。
自汉孝武帝至今，中国诏令、书册、符节，悉得传以相付，敬而存焉。今并有汉戎卢、杆弥、渠勒、皮山、精绝五国之地。
疏勒
疏勒，汉时通焉。王理疏勒城，去长安九千三百里。户千五百。都白山南百馀里。东至都尉理所二千二百里。南有河，西带葱岭，亦名雪山，在国西北百馀里，河所出。东去龟兹千五百里，西去拨汗国（拨汗一名判汗。）千里，当大月氏、大宛、康居道。南去莎车五六百里，北去朱俱波八九百里。（隋史云： 东北去突厥牙帐千馀里，东南去瓜州四千六百里。 ）在于阗国北千五百里。土多稻、粟、蔗、麦、铜、铁、绵、锦、雌黄。
后汉明帝永平中，龟兹王建攻杀疏勒王成，自以龟兹左候兜题为疏勒王。汉遣班超劫缚兜题，而立成之兄子忠为疏勒王。忠后反叛，超击斩之。耿恭为戊己校尉，屯车师后王金蒲城，为匈奴所攻，恭引众入疏勒。城中乏水，穿井十五丈不得水。恭整衣冠向井拜，拔刀刺山，飞泉涌出。贼遂退。安帝元初中，疏勒王安国死，舅臣盘立为王，渐以强盛，户至二万一千。顺帝永建二年，遣使奉献。至灵帝建宁初，为季父和得所杀，自立为王。其后连相杀害，汉不能复禁。
至后魏孝文末，贡献，隋炀帝大业中又通焉。其王手足皆六指，产子非六则不育。王戴金师子冠。
唐贞观中朝贡。今其国王姓裴，并有汉时莎车、捐毒、休循三国之地，侍子常在京师。（杜环经行记云： 拔汗那国在怛逻斯南千里，东隔山，去疏勒二千馀里，西去石国千馀里。城有数十，兵有数万。大唐天宝十年，嫁和义公主於此。国主有波罗林，林下有球场。又有野鼠，遍於山谷。偏宜蒲陶、馣罗果、香枣、桃、李。从此国至西海，尽居土室，衣羊皮、叠布，男子妇人皆著鞾。妇人不饰铅粉，以青黛涂眼而已。 馣音谙。）
乌孙
乌孙，汉时通焉。大昆弥理赤谷城，（乌孙於西域诸戎其形最异。今之胡人，青眼赤髭鬓，状类弥猴者，本其种也。其国谓王曰昆弥，亦曰昆莫。）去长安八千九百里。户十二万。东至都护理所千七百里，西至康居蕃内地五千里。地平。多雨，寒。山多松樠。（其心似松。音武元反。）不田作种树，（树，殖也。）随畜逐水草，与匈奴同俗。国多马，富人至四五千疋。东与匈奴、西北与康居、西与大宛、南与城郭诸国接。本塞地也，大月氏西破走塞王，塞王南越悬度，大月氏居其地。后乌孙昆莫击破大月氏，大月氏徙西，臣大夏，而乌孙昆莫居之。昆莫、昆弥，皆王号也。故乌孙国有塞种、大月氏种焉。
始张骞言乌孙本与大月氏共在敦煌閒，今乌孙强大，可厚赂招，令东居故地，妻以公主，以制匈奴。武帝即位，令骞赍金币往，昆莫於是始献马，愿尚公主。元封中，遣江都王建女细君为公主，以妻焉。公主别理宫室而居，岁时一再与昆莫会，置酒饮食，昆莫年老，语言不通，公主悲愁，自作歌以述意，天子闻而怜之。昆莫死，孙岑陬立。岑陬者，官号也，名军须靡。公主死，汉复以楚王戊之孙解忧为公主，妻之。岑陬死，季父子翁归靡立，号曰肥王，复尚解忧公主。宣帝初，公主及昆弥翁归靡上书，言 匈奴连岁侵击，欲发国半精兵，自给人马五万骑，尽力击匈奴，唯天子出兵以救 。本始二年，汉发十五万骑，五将军分道并出。遣校尉常惠持节护乌孙兵，昆弥将五万骑从西方入，至匈奴右谷蠡王庭，（谷音鹿。蠡音黎。）获四万级，马、牛、羊、驴、橐驼七十馀万。
宣帝时，都护郑吉请分乌孙为大昆弥、小昆弥。后段会宗为都护时，乌孙兵围，驿骑上书，愿发城郭、敦煌兵以自救。丞相王商、大将军王凤及百僚议数日，不决。上召陈汤问。对曰： 臣以为此必无可忧。夫胡兵五而当汉兵一。何者？兵刃朴钝，弓弩不利。今闻颇得汉工，然犹三而当一。又兵法曰： 客倍而主人半然后料敌。 今乌孙人众不足以胜会宗，惟陛下勿忧。且兵轻行五十里，重行三十里，今会宗发城郭、敦煌，历时而至，所谓报雠之兵，非救急之用也。乌孙瓦合，不能久攻，不过五日，当有吉语闻。 居四日，军书至，言已解。会宗招还亡畔，安定之。
归靡死，乌孙贵人共立岑陬子泥靡，代为昆弥，号狂王，复尚解忧，生一男鸱靡，王不与主和，又暴恶失众。汉使卫司马魏和意、副候任昌送侍子，公主言狂王为乌孙所患苦，易诛也。遂谋置酒会，罢，使士拔剑，旁下，狂王伤，上马驰去。其子细沈瘦会兵围和意、昌及公主於赤谷城。数月，城中困急。都护郑吉发诸国兵救之，乃解去。初，肥王翁归靡胡妇子乌就屠，狂王伤时惊，与诸（音翕）侯俱去，居北山中，扬言母家匈奴兵来，故众归之。后遂袭杀王，自为昆弥。宣帝诏立肥王之子元贵靡为大昆弥，乌就屠为小昆弥。后元贵靡孙雌栗靡立，国乱，段会宗立其季父伊秩靡为大昆弥。哀帝元寿二年，伊秩靡与匈奴单于（乌珠留，名囊知牙斯，呼韩邪之子。）并入朝，汉以为荣。自乌孙分立两昆弥后，汉用忧劳，且无宁岁。（言或镇抚，或威制之，故多事。）其后无闻。
至后魏时，亦朝贡。其国数为蠕蠕所侵，西徙葱岭。
姑墨
姑墨，汉时通焉。王理南城，去长安八千一百里。户三千五百。东至都护理所二千里，南至于阗马行十五日，北界接乌孙。出铜、铁、雌黄。东通龟兹六百里。王莽时，其王丞杀温宿王，并其国。至后魏时，役属龟兹。
温宿
温宿，汉时通焉。王理温宿城，（今京兆府醴泉县北有山名温宿岭者，本因汉时得温宿国人令居此田牧，因名也。）去长安八千三百馀里。户二千二百。东至都护理所二千三百馀里，西至尉头三百里，北至乌孙赤谷六百馀里。土地物类所有与鄯善诸国同。东通姑墨二百馀里。至后魏时，亦役属龟兹。
乌秅
乌秅，（上一加反。下直加反。）汉时通焉。王理乌秅城，去长安万里。户五百。东北至都护理所四千九百里，北与子合、蒲黎，西与难兜接。山居，田石閒。有白草。累石为室。人接手饮。（自高山下溪涧中饮水，故接连其手，如猿饮。）出小步马，（小，细也。细步，言其能蹀足，所谓百步千迹。）有驴无牛。西有悬度，（石山也，溪谷不通，以绳索相引而渡。）去阳关五千九百里，去都护理所五千里。其国后魏又通，谓之於摩国。
难兜
难兜，汉时通焉。去长安万一百里。户五千。东北至都护理所二千八百里，西南至罽宾三百里，南与婼羌、北与休循、西与大月氏接。种五穀、蒲陶诸果。有银、铜、铁，作兵与诸国同。属罽宾。
大宛
大宛，汉时通焉。王理贵山城，去长安万二千五百里。户六万。东至都护理所四千里，北至康居卑阗城千五百里，西南至大月氏七百里。北与康居、南与大月氏接。土地风气物类人俗与大月氏、安息同。
大宛左右以蒲陶为酒，富人藏酒至万馀石，久者至数十年不败。人嗜酒，马嗜苜蓿。多善马，汗血，言其先天马子。（大宛国中有高山，其上有马，不可得，因取五色母马置其下与集，生驹，皆汗血，因号曰天马子。）始张骞为武帝言之，帝遣使者持千金及金马，以请宛善马。宛王以汉绝远，大兵不能至，遂杀汉使。於是太初元年拜李广利为贰师将军，期至贰师取善马。率数万人至其境，攻郁城不下，引还。往来二岁，至敦煌，士卒存者十不过一二。帝怒其不克，使遮玉门不许入，贰师因留屯敦煌。又遣贰师率六万人，负私从者不与焉，牛十万，马三万，驴橐驼万数，天下骚然。益发戍甲卒十八万，置居延、休屠（今武威、张掖郡界）以卫酒泉。贰师至宛，宛人斩王毋寡首献焉。汉军取其善马数十匹，中马以下牝牡三千匹，而立宛贵人昧蔡为王，约岁献马二匹，遂采蒲陶、苜蓿种而归。贰师再行，往返凡四岁。
自宛以西至安息，虽颇异言，然大同，自相晓知也。其人皆深目，多髭髯。善贾。其俗贵女子，女子所言，丈夫乃决正。其地无丝漆，不知铸铁器。及汉使亡卒降，教铸作兵器。（汉使治其国及亡卒降其国者，皆教之。）
后汉明帝时，宛又献汗血马。至后魏文成帝和平六年，孝文太和三年，并遣使献马。隋时苏对沙那国，即汉大宛也。（宋膺异物志： 大宛马有肉角数寸，或有解人语及知音、舞与鼓节相应者。 隋西域图记云： 其马，骝马、乌马多赤耳，黄马、赤马多黑耳。唯耳色别，自馀毛色与常马不异。 又云： 王姓苏色匿，字底失槃陀，积代承袭不绝。 按今王即底失槃陀之后也。）
莎车
莎车，汉时通焉。王理莎车城，去长安九千九百里。户二千三百。东北至都护理所四千七百里，西至疏勒五百里，西南至蒲犁七百里。有铁山，出青玉。
宣帝时，莎车王呼屠徵杀汉使者，约诸国叛汉。会卫候冯奉世使大宛，以便宜发诸国兵击杀之，传其首诣长安，诸国悉平，威振西域。奉世至大宛，宛闻其斩莎车王，敬之异於他使，得其名马象龙而还。（马形似龙。）帝甚说，下议封奉世。少府萧望之以奉世擅制发诸国兵，虽有功效，不可以为后法，即封奉世关内侯，后奉使者利以奉世为比，争逐发兵，要功万里之外，为国家生事於夷狄，渐不可长，不宜授封。帝善其议，以奉世为光禄大夫。
元帝时，奉世死后二年，西域都护甘延寿以诛郅（音质）支单于封为列侯。於是杜钦上疏，追讼奉世前功曰： 前莎车王杀汉使者，约诸国背叛，而奉世以便宜发兵诛莎车王，册定城郭，功施边境。议者以奉世奉使有指，春秋之义亡遂事，汉家之法有矫制，故不得侯。今匈奴郅支单于杀汉使者，亡保康居，都护延寿发城郭兵屯田吏士四万馀人以诛斩之，封为列侯。臣愚以为比罪则郅支薄，量敌则莎车众，用师则奉世寡，计胜则奉世为功於边境安，虑败则延寿为祸於国家深。其违命而擅生事同，延寿则割地封，而奉世独不录。臣闻功同赏异则劳臣疑，愿下有司议。 帝以先帝时事，不复录。（后汉荀悦论曰： 成其功，义足封，追录前事可也。春秋之义，毁泉台则恶之，舍中军则善之，各由其宜也。夫矫制之事，先王之所慎也，不得已而行之。若矫大而功小，有罚可也；矫小而功大，有赏可也；功过相敌，如斯而已可也。权其轻重而为制宜。 ）
至王莽时乱，匈奴略有西域，唯莎车不附属。
后汉光武建武五年，河西大将军窦融乃承制立其王康为汉莎车建功怀德王、西域大都尉，五十五国皆属焉。康死，弟贤代立。贤攻破拘弥、西夜国，皆杀其王，而立其兄康两子为拘弥、西夜王。於是西域始通，葱岭以东诸国皆属贤，诸国号贤为单于。贤后攻杀龟兹王，遂兼其国。妫塞王自以国远，遂杀贤使，贤击灭之，立其国贵人驷鞬为妫塞王。（鞬，检言反。塞，苏得反。）贤又自立其子则罗为龟兹王。其乌垒、大宛、于阗、姑墨、子合等国，悉被贤改易其王。莎车相且运等（且，子馀反。下同。）患贤骄暴，密谋反城降于阗。（反音幡。）于阗王广德乃将诸国兵三万人攻莎车。贤乃轻骑出，广德遂执贤，杀之。匈奴闻广德灭莎车，遣兵将贤质子不居徵立为莎车王。章帝时，长史班超发诸国兵击破之，由是遂降汉。
班固论曰： 孝武之代，图制匈奴，患其兼从西国，结党南羌，乃表河西，列四郡，开玉门，通西域，以断匈奴右臂，隔绝南羌、月氏。单于失援，自是远遁，而幕南无王庭。因文景玄默，养人五代，天下殷富，财力有馀，士马强盛，故能睹犀布、玳瑁则建珠崖七郡，感蒟（音矩）酱、竹杖则开牂牁、越巂，闻天马、蒲陶则通大宛、安息。自是之后，万里相奉，师旅之费，不可胜计。至於用度不足，乃搉酒酤，筦盐铁，铸白金，造皮币，筭至车船，租及六畜，人力屈，财货竭，（屈音其物反。）因之以凶年，群盗并起。是以末年，遂弃轮台之地，而下哀痛之诏，岂非仁圣之所悔哉！且通西域，近有龙堆，远则葱岭，身热、头痛、悬度之阨。淮南、杜钦、杨雄之论，皆以为此天地所以界别区域、绝外内也。书云 西戎即序 ，（禹贡之辞。序，次也。）禹就而序之，非上威服致其贡物也。西域诸国，各有君长，兵众分弱，无所统一，虽属匈奴，不相亲附。匈奴能得其马畜旃罽，而不能统率与之进退。与汉隔绝，道里又远，得之不为益，弃之不为损。盛德在我，无取於彼。故自建武以来，西域思汉威德，咸乐内属。唯其小邑鄯善、车师，界迫匈奴，尚为所拘。而其大国莎车、于阗之属，数遣使置质，愿请都护。圣上远览古今，因时之宜，羁縻不绝，辞而未许。虽大禹之序西戎，周公之让白雉，太宗之卻走马，义兼之矣，亦何以尚兹！ 
罽宾
罽宾在悬度山西，汉时通焉。王理循鲜城，去长安万二千二百里。不属都护。户口胜兵多，大国也。东北至都护理所六千八百里，东至乌秅国二千二百里，东北至难兜国九日行，西北与大月氏、西南与乌弋山离接。昔匈奴破大月氏，大月氏西君大夏，而塞王南君罽宾。塞种分散，往往为数国。自疏勒以西北，休屠、捐毒之属，皆故塞种也。（颜师古曰，即释种也。）
罽宾地平，温和，有苜蓿，杂草奇木，檀、櫰、梓、竹、漆。（櫰音怀，槐之类，叶大而黑。）种五穀、蒲陶诸果，粪理园田。地下湿，生稻，冬食生菜。其民巧，雕文刻镂，理宫室，织罽，刺文绣，好理食。有金银铜锡，以为器。市列。（市有列肆，如中国。）金银为钱，文为骑马，幕为人面。（钱文面作骑马形，漫面作人面目也。今所呼幕皮，谓其平而无文也。）出犎牛、水牛、象、大狗、沐猴、孔雀、（犎牛，项上高起。大狗，如驴，赤色。）珠玑、珊瑚、琥珀、璧琉璃。（琉璃，青色如玉。魏略 大秦国出赤、白、黑、黄、青、绿、缥、绀、红、紫十种琉璃 。孟康言青色，不博通也。此自然之物，彩泽光润，逾於众玉，其色不常。今俗所用，皆销冶石汁，以众药灌而为之，尤虚脆不贞，实非其物也。）他畜与诸国同。
自汉武帝时始通，其王自以绝远，大兵不至，虽遣使贡献，屡杀汉使。至成帝时，又遣使者奉献。汉欲遣使者报送其使，杜钦说大将军王凤曰： 凡中国所以为通厚蛮夷、｛匧心｝快其求者，为壤比而为寇也。（比，近也。为其土壤接近，能为寇也。｛匧心｝音苦颊反。）今悬度之阨，非罽宾所能越也。其乡慕，不足以安西域；虽不附，不能危城郭。（城郭，总谓西域诸国也。）今遣使皆行贾贱人，欲通货市买，以朝献为名，故烦使者送至悬度，恐失实见欺。凡遣使送客者，欲防护寇害也。起皮山南，更不属汉之国四五，（言经历不属汉者凡四五国。）斥候士百馀人，五分夜击刁斗自守，尚时为所侵盗。驴畜负粮，须诸国廪食，得以自赡。国或贫小不能食，或桀黠不肯给，拥强汉之节，馁山谷之间，离一二旬则人畜弃捐旷野而不反。又历大头痛、小头痛之山，赤土、身热之阪，令人身热无色，头痛呕吐，驴畜尽然。又有三池、盘石阪，道陿者尺六七寸，长者径三十里。临峥嵘不测之深，行者骑步相持，绳索相引，二千馀里乃到悬度。险阻危阨，不可胜言。圣王分九州，制五服，务盛内，不求外。今遣使者承至尊之命，送蛮夷之贾，劳吏士之众，涉危难之路，罢弊所恃以事无用，非久长计也。 於是凤白从钦言。罽宾实利赏赐贾市，其使数年而一至。自后无闻。
至后魏始通之，都善见城。
至隋时，谓之漕国，在葱岭之西南。（隋史曰 即汉时罽宾国 ）其王姓昭武，康国之宗族。胜兵万馀人。国法严整，杀人及贼盗皆死。其俗淫祀。葱岭山有顺天神者，仪制极华，金银鍱为屋，以银为地。祠前一鱼脊骨，其孔中通，马骑出入。国王戴金鱼头冠，坐金马座。土多稻、粟、豆、麦，饶象，马，犎牛，金，银，镔（音宾）铁，氍〈叟毛〉，（始卢反。）朱砂，青黛、安息、青木等香，石蜜，半蜜，黑盐，阿魏，没药，白附子。北去帆延七百里，东去劫国六百里，东北去瓜州六千六百里。大业中，遣使贡物。
大唐贞观十一年，其国遣使，又号罽宾，献俱物头花，丹紫相閒，其香远闻。
乌弋山离
乌弋山离，汉时通焉。去长安万二千二百里。不属都护。户口多，大国也。东北至都护理所六十日行，东与罽宾、北与扑桃、西与犁靬、条支接。（犁靬，即大秦也。犁读与骊同。靬，巨连反。）行可百馀日，乃到条支。（魏时其国名排持。）
条支
条支，汉时通焉。去阳关二万二千一百里，在葱岭之西。城在山之上，周回四十馀里。临西海，海水曲环其南及东、北，三面路绝，唯西北隅通陆道。土地暑热下湿，田宜稻。出犎牛、孔雀，有大鸟，卵如瓮。人众甚多。往往有小君长，安息役属之，以为外国。（安息以条支为外国，如言蕃国。）善眩。
其草木、畜产、五穀、果菜、食饮、宫室、市列、钱货、兵器、金珠之属皆与罽宾同，而有桃拔、狮子、犀牛。（桃拔，一名符拔，似鹿，长毛，一角者或为天鹿，两角者或为辟邪。师子似大虫，正黄有〈冉页〉耏，尾端茸毛大如斗。尔雅亦谓之狻猊。拔音步葛反。耏，亦颊旁毛也。髯音而占反。耏音而。）其钱独文为人头，幕为骑马。绝远，汉使希至。自玉门、阳关出南道，历鄯善而南行，至乌弋山离，南道极矣。转北而东，复马行六十馀日至安息。
后和帝永元中，班超遣掾甘英使大秦，抵条支，临大海欲渡，而安息西界船人谓英曰： 海水广大，往来者逢善风，三月乃得渡，若遇恶风雨，亦有三岁者。 英闻而止。
安息
安息国，汉时通焉。王理番兜城，（番音盘。）去长安万一千六百里，在葱岭之西，大宛之西可数千里，不属都护。北与康居、东与乌弋山离、西与条支接。
土地、风气、物类、人俗与乌弋、罽宾同。亦以银为钱，文独为王面，幕为夫人面，王死辄更铸钱。有大马大爵。（大爵，颈及膺身、蹄似橐驼，色苍，举头高八九尺，张翅丈馀，食大麦。）地方数千里，最大诸国。地临妫水，（今谓乌浒河。）商贾车船行旁国。书革，旁行为书记。（今西方胡书皆横行，不直下。革谓皮不柔者。）
武帝始遣使至安息，其王令骑迎於东界木鹿城，号为小安息，去王都数千里，行比至，过数十城，人户相属。（属，连也。）因发使随汉使，以大鸟卵及犁靬眩人献。至后汉章帝时，理和犊城。遣使献师子、符拔。符拔形似麟而无角。
自安息西行三千四百里至阿蛮国。从阿蛮西行三千六百里至斯宾国。从斯宾南行渡河，又西南至于罗国九百六十里，安息西界极矣。自此南乘海，乃通大秦，其土多海西珍奇异物。
至后周武帝天和二年，其王理蔚搜城，遣使贡献。
至隋大业五年，安息国遣使朝贡。（隋史云，即汉时安息国，）王姓昭武，与康国王同族。都在那密水南，城有五重，环以流水。宫殿皆为平头。王坐金驼座，高七八尺。风俗同於康国，唯妻其姊妹，及母子递相禽兽，此为异也。
大夏
大夏，汉时通焉。在大宛西南二千馀里，妫水南。其俗土著，有城屋，与大宛同俗。去汉万二千里，居汉西南。本无大君长，城邑往往置小君长。其兵弱，畏战。善贾市。及大月氏西徙，攻败之，皆臣畜，共禀汉使者。（同受节度。）大夏人多，可百馀万，有市贩贾诸物。其东南接身毒国，皆属大月氏。
大月氏
大月氏，汉时通焉。理蓝氏城，在大宛西可二三千里，居妫水北，其南则大夏，西接安息四十九日行，北则康居，去长安万一千六百里。不属都护。户十万。东去长史所居六千五百里。土地、气候、物类、风俗、钱货与安息同。出一封橐驼。（脊上高起。）
其国本行国也，随畜移徙，与匈奴同俗。控弦十馀万，故恃强轻匈奴。本居敦煌、祁连閒，（祁连在今张掖郡之西北。）至冒顿单于攻月氏，而老上单于杀月氏王，以其头为饮器，乃远去，过大宛，西击大夏而臣之，都妫水北为王庭。其馀小众不能去者保南山羌，号小月氏。於大夏分其国五部翕侯。后百馀岁，贵霜翕（古翕字）侯丘就卻攻灭四翕侯，自立为王，因号贵霜王。又灭仆达、罽宾，悉有其国。复灭天竺。月氏自此之后，最为富盛。
至后魏代，北与蠕蠕接，数为所侵，遂西徙都薄罗城，去弗敌沙二千一百里。（弗敌沙在蓝氏城东。）后其王寄多罗勇武，遂兴师越大山，南侵北天竺，自乾陀罗以北五国尽役属之。国人乘四轮车，或四牛、六牛、八牛輓之，在车大小而已。太武时，其国人商贩到京师，自云能铸石为五色琉璃，於是采矿山中，於京师铸之。既成，光泽美於西方来者。乃诏为行殿，容百馀人，光色映澈，观者惊以为神明所作。自此琉璃遂贱，人不复珍之。（玄中记： 玛瑙出大月氏。又有牛名为日及，今日取其肉，明日疮愈。 宋膺异物志云： 月氏国有羊，尾重十斤，割之供食，寻生如故。 ）
小月氏
小月氏，理富楼沙城。其王本大月氏王寄多罗子也。寄多罗为蠕蠕所逐，西徙，后令其子守此城，因号小月氏焉。在波路西南。（后魏史云，去汉万六千六百里。）先居西平、张掖之间，（并今郡。）被服颇与羌同。其俗以金银钱为货。随畜牧移徙，亦类北狄。
