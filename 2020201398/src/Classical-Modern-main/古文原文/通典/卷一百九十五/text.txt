<strong>边防十一</strong>
北狄二
匈奴下
握衍朐鞮单于（乌维单于耳孙也，名屠耆堂。）暴虐，国中不附。乌桓击匈奴东边姑夕王，颇得人民，单于怒。姑夕王恐，即与乌禅幕（本乌孙、康居閒小国，数见侵暴，率众降匈奴。）及左地贵人共立虚闾权渠单于子稽侯潾（山谏反）为呼韩邪单于，（虚闾权渠，壶衍鞮之弟。）发左地兵四五万人，西击握衍朐鞮单于，单于自杀，其民众尽降呼韩邪。呼韩邪欲令杀右贤王，其下各相猜，自立为单于，凡五单于，更相攻伐。其后呼韩邪单于兄左贤王呼屠吾斯亦自立为郅支骨都侯单于，（诸单于寻罢，唯呼韩、郅支二单于。）在东边，攻呼韩邪，呼韩邪破走，郅支遂都单于庭。呼韩邪之败也，左伊秩訾王为呼韩邪计，劝令称臣入朝事汉，从汉求助，呼韩从其计，引众南近塞，遣子右贤王铢娄渠堂入侍。（娄，力于反。）郅支单于亦遣子右大将驹于利受入侍。
呼韩邪单于自款五原塞，愿朝。（款，叩也。）甘露三年正月，（会正月朔之朝贺也。）汉遣车骑都尉韩昌迎，发所过七郡郡二千骑，为陈道上。（所过之郡，每为发兵陈列於道，以为宠卫。）单于正月朝天子於甘泉宫，汉宠以殊礼，位在诸侯王上，赞谒称臣而不名，赐以冠带衣裳金帛各有差。礼毕，使使者导单于先行，宿长平。（长平，泾水上阪。）上自甘泉宿池阳宫。（在今三原县。）上登长平，诏单于无谒。（不令拜。）单于就邸，留月馀，遣归国。单于自请愿留居光禄塞下，（徐自为所筑者也。）汉遣车骑都尉韩昌等将骑万六千，又发边郡士马以千数，送单于出朔方鸡鹿塞，（在朔方窳浑县西北。）又转边穀米糒，（糒，乾饭也，音备。）前后三万四千斛，给赡其食。
初，呼韩邪来朝，诏公卿议其仪。太子太傅萧望之以为： 单于非正朔所加，故称敌国，宜待以不臣之礼，位在诸侯王上。外夷稽首称藩，中国让而不臣，此则羁縻之义也。书曰 戎狄荒服 ，言其来服荒忽无常。如使匈奴后嗣卒有鸟窜鼠伏，阙於朝享，不为叛臣。（卒，终也。本以客礼待之，若后不来，非叛臣也。）信让行乎蛮貊，福祚流於无穷，万代之长策也。 天子采之。
郅支闻汉出兵穀助呼韩邪，即遂居右地。自度力不能定匈奴，乃益西，破坚昆，北降丁令，（音陵。）数遣兵击乌孙，常胜之。坚昆东去单于庭七千里，南去车师五千里，郅支留都之。元帝初，郅支单于自以道远，又怨汉拥护呼韩邪，遣使上书求侍子。汉遣谷吉送之，郅支杀吉。明年，呼韩邪强盛，北庭人众稍稍归之，国中遂定。郅支既杀使者，自知负汉，又闻呼韩邪益强，恐见袭击，欲远去。会康居王数为乌孙所困，以为匈奴大国，乌孙素服属之，即使使至坚昆迎郅支，郅支遂引兵而西，人众中寒道死，才馀三千人到康居。
建昭二年，西域都护甘延寿与副陈汤议发兵即康居诛郅支。（即，就。）汤为人沈勇，多谋策，每过城邑山川，常登视。既领外国，与延寿谋曰： 夷狄畏服大种，其天性也。西域本属匈奴，今郅支单于威名远闻，侵陵乌孙、大宛，常为康居画计，欲降伏之。如得此二国，北击伊利，西取安息，南排月氏、山离乌弋，数年之间，城郭诸国危矣。且蛮夷无金城强弩之守，如发屯田吏士，驱从乌孙众兵，（驱帅之，令随从。）直指其城下，彼亡则无所之，守则不足自保，千载之功可一朝而成也。 延寿亦以为然，欲奏请之，汤曰： 国家与公卿议，大策非凡所见，事必不行。 遂矫制发城郭诸国兵、车师戊己校尉屯田吏士。汉兵合胡兵四万馀人，延寿、陈汤上疏自劾奏矫制，陈言兵状。即日引军分行，别为六校，其三校从南道逾葱岭径大宛，其三校都护自将，发温宿国，从北道入赤谷，过乌孙，至康居，攻城，陷，斩单于首，得汉使节二及谷吉等所赍帛书，凡斩阏氏、太子、名王以下千五百一十八级，生虏千馀人。
甘延寿、陈汤杀郅支还，石显、匡衡以为 汤等矫制兴师，幸得不诛，如复加爵土，则后奉使者争乘危徼幸，生事於蛮夷，渐不可开 。议久不决。宗正刘向上疏曰： 郅支单于囚杀使者吏士以百数，事暴扬外国，伤威毁重，群臣皆闵焉。陛下赫然欲诛之，意未尝有忘。西域都护延寿、副校尉汤承圣旨，倚神灵，总百蛮之君，揽城郭之兵，出百死，入绝域，遂陷康居，屠五重城，搴翕侯之旗，斩郅支之首，悬旌万里之外，扬威昆山之西，扫谷吉之耻，立昭明之功，蛮夷慴伏，莫不震惧。呼韩邪见郅支之诛，且喜且惧，乡风驰义，稽首来宾。立千载之功，建万代之安，功臣之勋莫大焉。论大功者不录小过，举大美者不疵细瑕。司马法曰 军赏不逾月 ，欲人速得为善之利也。盖急武功，重用人也。昔齐桓前有尊周之功，后有灭项之罪，君子以功覆过而为之讳其行。（讳灭项之事也。）贰师将军李广利捐五万之师，縻亿万之费，经四年之劳，而仅获骏马三十匹，虽斩宛王之首犹不足以复费，（复，偿也。复音扶目反。）其私罪恶甚多，孝武以为万里征伐，不录其过，遂封两侯、三卿、二千石百有馀人。今康居之国强於大宛，郅支之号重於宛王，杀使者罪甚於留马，而延寿、汤不烦汉士，不费斗粮，比於贰师，功德百之。大功未著，小恶数布，臣窃痛之。宜以时解悬通籍，除过勿理，尊宠爵位，以劝有功。 於是帝下诏赦之，乃封延寿为义成侯，汤为关内侯。
郅支既诛，呼韩邪且喜且惧，上书愿入朝见。竟宁元年，单于复入朝，礼赐如初，加衣服锦帛，倍於前时。单于自言愿婿汉氏以自亲。（言欲取汉女，而身为汉家婿。）元帝以后宫良家子王嫱字昭君（嫱音墙）赐单于。单于驩喜，上书愿保塞上谷以西至敦煌，（保，守也。自请守之，令无寇盗。）传之无穷，请罢边备塞吏卒，以休天子人民。天子令下有司议，议者皆以为便。郎中侯应习边事、以为不可许。上问状，应曰： 周秦以来，匈奴暴桀，寇侵边境，汉兴，尤被其害。臣闻北边塞至辽东，外有阴山，东西千馀里，草木茂盛，多禽兽，本冒顿单于依阻其中，治作弓矢，来出为寇，是其苑囿也。至孝武世，出师征伐，斥夺此地，攘之於幕北。建塞徼，起亭隧，（隧谓深开小道而行，避敌抄寇也。）筑外城，设屯戍，以守之，然后边境得用少安。幕北地平，少草木，多大沙，匈奴来寇，少所蔽隐，从塞以南，经深山谷，往来差难。边长老言匈奴失阴山之后，过之未尝不哭也。如罢备塞戍卒，示夷狄之大利，不可一也。今圣德广被，天覆匈奴，（如天之覆。）匈奴得蒙全活之恩，稽首来臣。夫夷狄之情，困则卑顺，强则骄逆，天性然也。前以罢外城，省亭隧，今裁足以候望通烽火而已。古者安不忘危，不可复罢，二也。中国有礼义之教，刑罚之诛，愚民犹尚犯禁，又况单于，能必其众不犯约哉！三也。（必，极也，极保之也。）自中国尚建关梁以制诸侯，所以绝臣下之觊欲也。设塞徼，置戍屯，非独为匈奴而已，亦为诸属国降民，本故匈奴之人，恐其思旧逃亡，四也。近西羌保塞，与汉人交通，吏民贪利，侵盗其畜产妻子，以此怨恨，起而背叛，世世不绝。今罢乘塞，则生嫚易分争之渐，五也。（乘塞，登之而守也。嫚易，相欺侮也。）往者从军多没不还者，子孙贫困，一旦亡出，从其亲戚，六也。又边人奴婢愁苦，欲亡者多，曰 闻匈奴中乐，无奈候望急何 ！然时有亡出塞者，七也。盗贼桀黠，群辈犯法，如其窘急，亡走北出，则不可制，八也。起塞以来百有馀年，非皆以土垣也，或因山岩石，木柴僵落，谿谷水门，（僵落，谓山上树木摧折，或立死枯僵堕落者。）稍稍平之，卒徒筑治，功费久远，不可胜计。臣恐议者不深虑其终始，欲以壹切省繇戍，十年之外，百岁之内，卒有他变，障塞破坏，亭隧灭绝，当更发屯缮治，累世之功不可卒复，九也。如罢戍卒，省候望，单于自以保塞守御，必深德汉，（於汉自称恩德。）请求无已。小失其意，则不可测。开蛮夷之隙，亏中国之固，十也。非所以永持至安、威制百蛮之长策也。 对奏，天子有诏 勿议罢边塞事 。使车骑将军许嘉谕单于曰： 中国四方皆有关梁障塞，非独以备塞外也，亦以防中国奸邪放纵，出为寇害，故明法度以专众心也。敬谕单于之意，朕无疑焉。 
成帝河平元年，复株累若鞮单于（呼韩邪之子，名雕陶莫皋。累，力追反。）遣右皋林王伊邪莫演等奉献朝正月。既罢，遣使者送至蒲阪。（今河东郡河东县。）伊邪莫演言 欲降。即不受我，我自杀，终不敢还归 。使者以闻，下公卿议。议者或言宜如故事，受其降。光禄大夫谷永、议郎杜钦以为： 汉兴，匈奴数为边害，故设金爵之赏以待降者。今单于屈体称臣，列为北藩，遣使朝贺，无有二心，汉家接之，宜异於往时。今既享单于聘贡之质，（享，当也。质，诚也。）而更受其逋逃之臣，是贪一夫之得而失一国之心。不如勿受，以昭日月之信，抑诈谖之谋。 （谖，诈词，许远反。）对奏，天子从之。遣使往问降状，伊邪莫演曰： 我病狂，妄言耳。 遣去。归到，官位如故。四年正月，遂入朝，加赐锦绣缯帛二万匹，絮二万斤，他如竟宁时。
哀帝建平四年，乌珠留若鞮单于（复株累之弟，名囊知牙斯。）上书愿朝五年。时哀帝被疾，或言匈奴从上游来厌人，（游犹流也。河水从西北来，故曰上游。亦总谓地形耳，不必系於河水也。厌，一涉反。）自黄龙、竟宁时，单于朝中国辄有大故。（大故，谓国之大丧。）上由是难之，以问公卿，亦以为虚费府帑，可且勿许。黄门郎扬雄上书谏曰： 臣闻六经之治，贵於未乱；兵家之胜，贵於未战。（已乱而后治之，战斗而后获胜，则不足贵。）二者皆微，（微谓精妙。）然而大事之本，不可不察也。今单于上书求朝，国家不许而辞之，臣愚以为汉与匈奴从此隙矣。本北地之狄，五帝所不能臣，三王所不能制，其不可使隙甚明。臣不敢远称，请引秦以来明之。以始皇之强，蒙恬之威，带甲四十馀万，然不敢窥西河，迺筑长城以界之。会汉初兴，以高祖之威灵，三十万众困於平城，士或七日不食。时奇谲之士、石画之臣甚众，（石言坚固如石也。）卒其所以脱者，世莫得而言也。（卒，终也。莫得而言，谓自免之计，其事丑恶，故不传。）又高皇后尝忿匈奴，群臣廷议，於是大臣权书遗之，（以权道为书，顺辞以答。）然后匈奴之结解，中国之忧艾。至孝文时，匈奴侵暴北边，候骑至雍甘泉，京师大骇，发三将军屯细柳、棘门、霸上以备之，数月迺罢。暨孝武即位，设马邑之权，欲诱匈奴，使韩安国将三十万众徼击，匈奴觉之而去，徒费财劳师，一虏不可见，况单于之面乎！其后迺大兴师数十万，使卫青、霍去病操兵，前后十馀年，追奔逐北，自是之后，匈奴震怖，益求和亲，然而未肯称臣也。且夫前世岂乐倾无量之费，役无罪之人，快心於狼望之北哉？以为不壹劳者不久佚，不暂费者不永宁，是以忍百万之师摧饿虎之喙，运府库之财填卢山之壑而不悔也。（卢山，匈奴中山名。）至本始之初，匈奴欲掠乌孙，侵公主，乃发五将之师二十万骑征之，故北狄不服，中国未得高枕安寝也。至元康、神爵之间，匈奴内乱，五单于争立，呼韩邪携国归化，扶伏称臣，然尚羁縻之，计不专制。（专制谓以为臣妾也。）自此之后，欲朝者不拒，不欲者不强。（其两反。）何者？外国天性忿鸷，（鸷，佷。）形容魁健，（魁，大。）负力怙气，（怙，恃。）难化以善，易隶以恶，（隶谓附属，恶谓威也。）其强难诎，其和难得。故未服之时，劳师远攻，倾国殚货，伏尸流血，破坚拔敌，如彼之难也；既服之后，慰荐抚循，交接赂遗，威仪俯仰，如此之备也。往时常屠大宛之城，蹈乌桓之垒，探姑缯之壁，（姑缯，西南夷种也，在蜀徼外。）籍荡姐之场，（羌属也。籍犹蹈也。姐音紫。）艾朝鲜之旃，拔两越之旗，（艾，绝。）近不过旬月之役，远不离二时之劳，（离，历也。三月为一时。）固以犁其庭，埽其闾，（犁，耕也。）郡县而置之，云彻席卷，后无馀灾。唯北狄为不然，真中国之坚敌也，三垂比之悬矣，前世重之滋甚，未易可轻也。今单于归义，怀款诚之心，欲离其庭，陈见於前，此乃上世之遗策，神灵之所想望，国家虽费，不得已者也。奈何拒以来厌之辞，疏以无日之期，消往昔之恩，开将来之隙！负前言，缘往辞，（言单于因缘往昔和好之辞以怨汉也。）归怨於汉，因以自绝，终无北面之心，威之不可，谕之不能，焉得不为大忧乎！夫明者视於无形，聪者听於无声，诚先於未然，即蒙恬、樊哙不复施，棘门、细柳不复备，马邑之策安所设，卫、霍之功何得用，五将之威安所震？不然，壹有隙之后，虽智者劳心於内，辩者毂击於外，犹不若未然之时也。且往者图西域，制车师，置城郭都护三十六国，费岁以大万计者，岂为康居、乌孙能逾白龙堆而寇西边哉？（龙堆形如土龙身，无头有尾，高大者二三丈，卑者丈馀，皆东北向，相似也，在西域。）乃以制匈奴也。夫百年劳之，一日失之，费十而爱一，臣窃为国家不安也。 书奏，天子寤而许之，加赐锦绣缯帛各有差，他如河平时。
至平帝，幼弱，太皇太后称制，新都侯王莽秉政，奏令中国不得有二名，莽以太后临朝，欲说太后以威德至盛，因使使者以讽单于，宜上书慕化，为一名，汉必加厚赏。单于从之，上书言： 幸得备藩臣，窃乐太平圣制，臣故名囊知牙斯，今谨更名曰知。 莽大悦，白太后，遣使者答谕，厚加赐焉。
及王莽篡位，建国元年，遣五威将王骏、陈饶等六人，多赍金帛，遗单于，谕晓以受命代汉状，因易单于故印。故印文曰 匈奴单于玺 ，莽更曰 新匈奴单于章 。（新者，莽自系其国号。）单于以多得赂遗，乃从之。单于始求税乌桓，莽不许，因寇掠其人民，重以印文改易，衅由是生，故怨恨。明年，西域车师后王须置离谋降匈奴，都护但钦诛斩之。置离兄狐兰支将二千馀人，驱畜产，举国亡降匈奴，（举其一国之人皆亡降也。）单于受之。但钦上书言匈奴寇击诸国。莽於是大怒，分匈奴为十五单于，遣中郎将蔺苞将兵万骑，多赍珍宝至云中塞下，诏诱呼韩邪诸子，欲以次拜之。单于闻之，怒曰： 先单于受汉宣帝恩，不可有负也。今天子非宣帝子孙，何以得立。 是后，单于历告左右部都尉、诸边王，入塞寇盗，杀掠不可胜数，缘边虚耗。
莽新即位，怙府库之富欲立威，乃拜十二部将率，发郡国勇士，武库精兵，各有所屯守，转委输於边。议满三十万众，赍三百日粮，同时十道并出，穷追匈奴，因分其地，立呼韩邪十五子。莽将严尤谏曰： 臣闻匈奴为害，所从来久矣，未闻上世有必征之者也。后世三家周、秦、汉征之，然皆未有得上策者也。周得中策，汉得下策，秦无策焉。当周宣王时，獫狁内侵，至于泾阳，命将征之，尽境而还。其视戎狄之侵，譬犹蟁虻之螫，驱之而已。（螫，式亦反。）故天下称明，是为中策。汉武帝选将练兵，约赍轻粮，深入远戍，虽有克获之功，胡辄报之，兵连祸结三十馀年，中国罢耗，匈奴亦创艾，而天下称武，是为下策。秦始皇不忍小耻而轻民，力筑长城之固，延袤万里，转输之行，起於负海，疆境既完，中国内竭，以丧社稷，是为无策。今天下遭阳九之厄，比年饥馑，西北边尤甚。发三十万众，具三百日粮，东援海岱，南取江淮，然后乃备。计其道里，一年尚未集合，兵先至者聚居暴露，师老械弊，势不可用，此一难也。边既空虚，不能奉军粮，内调（调，发也。徒吊反。）郡国，不相及属，此二难也。计一人三百日粮，用糒十八斛，非牛力不能胜，牛又当自赍食，加二十斛，重矣。胡地沙卤，多乏水草，以往事揆之，军出未满百日，牛必物故且尽，（物故谓死。）馀粮尚多，人不能负，此三难也。胡地秋冬甚寒，春夏甚风，多赍鬴鍑薪炭，重不可胜，（鍑，釜之大口者，音富。）餐糒饮水，以历四时，师有疾疫之忧，是故前世伐胡，不过百日，非不欲久，势力不能，此四难也。辎重自随，则轻锐者少，不得疾行，虏徐遁逃，势不能及，幸而逢虏，又累辎重，如遇险阻，衔尾相随，（衔，马衔也。尾，马尾也。言前后单行，不得并驱。）虏要遮前后，危殆不测，此五难也。今既发兵，宜纵先至者，令臣尤等深入霆击，且以创艾胡虏。 （请率见到之兵，且以击虏。）莽不听，於是天下骚动。初，北边自宣帝以来，数世不见烟火之警，人民炽盛，牛马布野。及莽挠乱匈奴，与之构难，边民死亡系获，又十二部兵久屯而不出，吏士罢弊，数年之间，北边虚空，野有暴骨矣。
天凤初，乌累若鞮单于（呼韩邪之子，乌珠留单于之弟，名咸。）又请和亲，遣人造塞，告塞吏曰欲见和亲侯王歙。（歙，昭君兄子。）莽遣歙、歙弟飒使匈奴，贺单于初立，赐黄金被缯帛，罢将率屯兵，但置游击都尉。单于贪莽赂遗，故外不失汉故事，然内利寇掠。莽复遣歙与五威将王咸等，多遗单于金宝，因谕说改其号，号匈奴曰 恭奴 ，单于曰 善于 ，赐印绶。单于贪莽金币，故曲听之，然寇盗如故。（匈奴谓孝曰若鞮。自呼韩邪后，见汉谥帝为 孝 ，慕之，故皆为 若鞮 。）莽怒，又更名曰 降奴 、 服于 。至呼都而尸单于，（乌累之弟，名舆。）侵入北边尤甚，由是坏败。
班固论曰：
汉兴，忠言嘉谋之臣曷尝不运筹策相与争论於庙堂之上乎？然总其要归，两科而已。缙绅之儒则守和亲，介胄之士则言征伐，皆偏见一时之利害，未究匈奴之终始也。自汉兴以至於今，旷代历年，多於春秋，其与匈奴，有修文而和亲之矣，有用武而克伐之矣，有卑下而承事之矣，有威服而臣畜之矣，诎伸异变，强弱相反，是故其详可得而言也。
昔和亲之论，发於刘敬。是时天下初定，新遭平城之难，故从其言，约结和亲，赂遗单于，冀以救安边境。至孝惠、高后，时遵而不违，匈奴寇盗不为衰止，而单于反以加骄倨。逮至孝文，与通关市，妻以汉女，增厚其赂，岁以千金，而匈奴数背约束，边境屡被其害。是以文帝中年，赫然发愤，遂躬戎服，亲御鞍马，从六郡良家材力之士，（六郡，谓汉之陇西，今陇西及金城、安乡郡之南境；汉之天水，今天水郡；汉之安定，今安定、平凉郡地；汉之北地，今彭原、安化、灵武、五原、宁朔等郡地；汉之上郡，今咸宁、上郡、延安等郡地；汉之西河，今银川、西河、昌化等郡地。）驰射上林，讲习战阵，聚天下精兵，军於广武，顾问冯唐，与论将帅，喟然叹息，思古名臣，此则和亲无益，已然之明效也。
仲舒亲见四世之事，犹复欲守旧文，颇增其约，以为 义动君子，利动贪人，如匈奴者，非可以仁义说也，（谓劝谕。）独可说以厚利，（说音悦。）结之於天耳。故与之厚利以没其意。（没，溺。）与盟於天以坚其约，质其爱子以累其心，匈奴虽欲展转，奈失重利何，奈欺上天何，奈杀爱子何。（展转，谓移动其心。）夫赋敛行赂不足以当三军之费，城郭之固无以异於贞士之约，而使边城守境之民，父兄缓带，稚子咽哺，胡马不窥於长城，而羽檄不行於中国，不亦便於天下乎！ 察仲舒之论，考诸行事，迺知其未合於当时，而有阙於后世也。当孝武时，虽征伐克获，而士马物故亦略相当；虽开河南之野，建朔方之郡，（今郡。）亦弃造阳之北九百馀里。匈奴人民每来降汉，单于亦辄拘留汉使以相报复，其桀骜（音傲）尚如斯，安肯以爱子而为质乎？此不合当时之言也。若不置质，空约和亲，是袭孝文既往之悔，而长匈奴无已之诈也。（袭，重也。重叠其事。）夫边城不选守境武略之臣，修障隧备塞之具，厉长戟劲弩之械，恃吾所以待边寇，而务赋敛於民，远行货赂，割剥百姓，以奉寇雠，信甘言，守空约，而冀胡马之不窥，不已过乎！
至孝宣之世，承武帝奋击之威，值匈奴百年之运，因其坏乱几（钜依反）亡之阨，权时施宜，覆以威德，然后单于稽首臣服，遣子入侍，三世称藩，宾於汉庭。是时边城晏闭，牛马布野，三世无犬吠之警，黎庶亡干戈之役。
后六十馀载，遭王莽篡位，始开边隙，单于由是归怨自绝，莽遂斩其侍子，边境之祸构矣。故呼韩邪始朝於汉，汉议其仪，而萧望之曰： 戎狄荒服，言其来服荒忽无常，时至时去，宜待以客礼，让而不臣。如其后嗣遁逃窜伏，使於中国不为叛臣。 及孝元时，议罢守塞之备，侯应以为不可，可谓盛不忘衰，安必思危，远见识微之明矣。至单于咸弃其爱子，昧利不顾，（昧，贪。）侵掠所获，岁钜万计，而和亲赂遗，不过千金，安在其不弃质而失重利也！仲舒之言，漏於是矣。
夫规事建议，不图万世之固，而媮恃一时之事者，（媮音偷。）未可以经远也。若乃征伐之功，秦汉行事，严尤论之当矣。故先王度土，中立封畿。分九州，列五服，物土贡，制外内。（物土贡者，各因其土所生之物而贡也。制外内，谓五服之差，远近异制也。）或修刑政，或昭文德，远近之势异也。是以春秋内诸夏而外夷狄。夷狄之人贪而好利，被发左衽，人面兽心，其与中国殊章服，异习俗，饮食不同，言语不通，僻居北垂寒露之野，逐草随畜，射猎为生，隔以山谷，壅以沙漠，天地所以绝外内也。是故圣王禽兽畜之，不与约誓，不就攻伐；约之则费赂而见欺，攻之则劳师而招寇。其地不可耕而食也，其人不可臣而畜也，是以外而不内，疏而不戚，（戚，近也。）政教不及其人，正朔不加其国；来则惩而御之，去则备而守之。其慕义而贡献，则接之以礼让，羁縻不绝，使曲在彼，盖圣王制御蛮夷之常道也。
南匈奴
南匈奴醯落尸逐鞮单于者，（乌珠留之子，名比。）初季父呼都而尸单于时，以为右薁鞬日逐王，部领南边及乌桓兵。（薁音於六反。鞬音九言反。）后汉光武建武初，彭宠反叛於渔阳，单于与共连兵，因复权立卢芳，使入居五原。（今榆林九原即汉之五原郡地。）光武方内平诸夏，未遑外事，而匈奴数与卢芳共侵北边。九年，遣吴汉等击之，经岁无功，而匈奴转盛，钞暴日增。十三年，遂寇河东，州郡不能禁止。於是渐徙幽、并边人於常山关、居庸关以东，（汉常山关在代郡，今安边、马邑郡即汉代郡。汉居庸关，在今妫川郡怀戎县。）匈奴左部遂复转居塞内。朝廷患之，增缘边兵郡数千人，大筑亭候，脩烽火。匈奴入寇尤深，二十年，遂至上党、（今上党、乐平、高平、阳城郡地。）扶风、（今扶风、汧阳、新平。）天水。二十一年，复寇上谷、中山，（今博陵郡。）杀掠甚众，北边无复宁岁。二十二年，比从父弟蒲奴立为单于，而匈奴中连年旱蝗，赤地数千里，草木尽枯，人畜饥疫，死耗太半。单于畏汉乘其弊，乃遣使求和亲。而比密遣汉人郭衡奉匈奴地图，诣河西太守（今银川、新秦、昌化、西河之西境地。）求内附。二十四年，八部大人共议立比为呼韩邪单于，以其大父尝依汉得安，故欲袭其号。於是款五原塞，（今九原郡。）愿永为藩蔽，扞御北虏。光武帝用五官中郎将耿国议，乃许之。（东观记曰： 十二月癸丑，匈奴始分为南北单于。 ）二十五年春，遣弟左贤王莫将兵击北单于，败之。北单于震怖，卻地千里。南单于复遣使诣阙，奉藩称臣，献国珍宝，求使者监护，愿遣侍子，修旧约。二十六年，汉遣中郎将段郴使南单于，立其庭，去五原西部塞八十里，单于伏拜。郴返命，诏乃听南单于入居云中。岁尽辄送侍子入朝，中郎将从事一人将领诣阙。汉遣谒者送前侍子还单于庭，交会道路。元正朝贺，拜祠陵庙毕，汉乃遣单于使，还赏单于以下王侯甚厚，岁以为常。北单于使骑击南单于，败之。於是复诏单于徙居西河美稷，（汉属国都尉所理，今西河郡隰城县有美稷乡，盖其地也。）使中郎将段郴拥护之，仍悉复缘边八郡。南单于既居西河，亦列置诸部王，助为扞戍，屯北地、朔方、五原、云中、定襄、雁门、（今郡地。）代郡，皆领部众为郡县侦逻耳目。北单于惶恐，颇还所掠汉人，以示善意。钞兵每到南部下，还过亭候，辄谢曰： 自击亡虏薁鞬日逐耳，非敢犯汉人也。 二十七年，北单于遂遣使求和亲，天子召公卿廷议。皇太子（明帝也。）言曰： 南单于新附，北虏惧於见伐，故倾耳而听，争欲归义耳。今未能出兵，而反交通北虏，臣恐南单于将有二心，北虏降者且不复来矣。 帝然之。
时北虏衰弱，臧宫与马武上书曰： 今匈奴人畜疫死，旱蝗赤地，疫困之力，不当中国一郡。万里死命，悬在陛下。福不再来，时或易失，岂宜固守文德而堕武事乎？今命将临塞，厚悬购赏，谕告高句丽、乌桓、鲜卑攻其左，发西河四郡、天水、陇西羌胡击其右。如此，北虏之灭，不过数年矣。 诏报曰： 黄石公记曰 柔能制刚，弱能制强 。柔者德也，刚者贼也，弱者仁之助也，强者怨之归也。故曰有德之君，以所乐乐人；无德之君，以所乐乐身。乐人者其乐长，乐身者不久而亡。舍近谋远者，劳而无功；舍远谋近者，逸而有终。逸政多忠臣，劳政多乱人。故曰务广地者荒，务广德者强。有其有者安，贪人有者残。残灭之政，虽成必败。今国无善政，灾变不息，百姓惊惶，人不自保，而复欲远事边外乎？孔子曰： 吾恐季孙之忧，不在颛臾。 且北狄尚强，而屯田警备传闻之事，常多失实。诚能举天下之半以灭大寇，岂非至愿；苟无其时，不如息人。 自是诸将莫敢复言兵事。（范晔曰： 光武审黄石，存苞桑，闭玉门以谢西域之质，卑辞币以礼匈奴之使，其意防已弘深，岂其颠沛平城之围，忍伤黥王之阵乎！ ）
二十八年，北匈奴复遣使贡马及裘，更乞和亲。帝下三府议酬答之宜。司徒掾班彪奏曰： 臣闻孝宣帝敕边守尉曰： 匈奴大国，多变诈。交接得其情，则卻敌折冲；应对入其数，则反为轻欺。 今北匈奴见南单于来附，惧谋其国，故数乞和亲。臣见其献益重，知其国益虚，归亲愈数，为惧愈多。然今既未获助南，则亦不宜绝北，羁縻之义，礼无不答。谓可颇加赏赐，略与所献相当，明加晓告以前代呼韩邪、郅支行事。 （呼韩单于称臣受赐，郅支单于背德被诛。）帝从之。
明帝永平中，胡邪尸逐侯鞮单于立。（醯落之子，名长。）时北匈奴犹盛，数寇边，朝廷以为忧。会北单于欲合市，遣使求和亲，帝冀其交通，不复为寇，乃许之。八年，遣使报命，而南部须卜骨都侯等知汉与北虏交使，怀嫌怨欲叛，密因北使，令遣兵迎之。汉知之，乃更置大将，以防二虏交通。其秋，北虏果遣二千骑觇候朔方，作马革船，欲渡迎南部叛者，以汉有备，乃引去。复数寇钞边郡，焚烧城邑，杀掠甚众，河西城门昼闭。帝患之。十六年，大发缘边兵，遣诸将四道出塞，北征匈奴。虏闻汉兵来，悉渡漠去。时北虏衰耗，党众离叛，南部攻其前，丁零寇其后，鲜卑击其左，西域侵其右，不复自立，乃远引而去。
章帝章和中，鲜卑入左地击北匈奴，大破之，斩优留单于，取其胸皮而还。北庭大乱，屋兰储、卑胡、都须等五十八部，口二十万，诣云中、五原、朔方、北地降。时北虏大乱，加以饥蝗，降者前后而至。南匈奴休兰尸逐鞮单于（胡邪之子，名屯屠何。）将讨并北庭，会帝崩，窦太后临朝，单于上言： 今乌桓、鲜卑讨北虏、斩单于首。臣与王侯、新降渠帅议方略，皆曰宜及北虏分争，出兵讨伐，破北成南，并为一国，令汉家长无北念。 又请汉兵并力，以屯要害。从之。
和帝永元初，乃以耿秉为征西将军，与车骑将军窦宪率骑八千，与度辽兵及南单于众三万骑，出朔方击北虏，大破之。北单于奔走，斩首虏二十馀万人。二年春，南单于复大破北虏，单于将轻骑数十遁走。是时南部连克获纳降，党众最盛，领户三万四千，口二十三万七千三百，胜兵五万一百七十人。三年，北单于复为右校尉耿夔所破，逃亡不知所在。其弟右谷蠡王於除鞬自立为单于，将数千人止蒲类海，（今北庭府界。）遣使款塞。大将军窦宪以塞北地空，宪欲结恩北虏，乃上书请立於除鞬为北单于，置中郎将领护，如南单于故事。下公卿议。司徒袁安、司空任隗以为，光武招怀南虏，非谓可永安内地，正以权时之算，可得扞御北狄故也。今朔漠既定，宜令南单于反其北庭，并领降众，无缘复立於除鞬，以增国费。上封事曰： 光武皇帝本所以立南单于者，欲安南定北之策也，恩德甚备，故匈奴遂分，边境无患。昔孝明皇帝奉承先意，不敢失坠，赫然命将，爰伐塞北。章和之初，降者十馀万，议者欲置之滨塞，东至辽东，太尉宋由、光禄勋耿秉皆以为失南单于心，不可，先帝从之。陛下奉承洪业，（即和帝也。）大开疆宇，大将军远师讨伐，席卷北庭，此诚宣明祖宗，崇立弘勋者也。宜审其终，以成厥初。伏念南单于屯，先父举众归德，自蒙恩以来，四十馀年。三帝积累，以遗陛下。陛下深宜遵述先志，成就其业。况屯首唱大谋，空尽北虏，辍而不图，更立新降，以一朝之计，违三代之规。夫论语云： 言忠信，行笃敬，虽蛮貊之邦行矣。 今若失信於一屯，则百蛮不敢复保誓矣。且汉故事，供给南单于费直岁一亿九十馀万，西域岁七千四百八十馀万。今北庭弥远，其费过倍，是乃空尽天下，而非建策之要也。 朝廷不从，四年，遣耿夔即授玺绶，赐玉剑、羽盖，使中郎将任尚持节卫护屯伊吾，如南单于故事。方欲辅归北庭，会窦宪被诛。五年，於除鞬自叛还北，帝遂遣任尚追斩之，破灭其众。至十六年，北单于遣使诣阙贡献，愿和亲，（北之国众自立单于。）修呼韩邪故约。和帝以其旧礼不备，不许。后微，至灭无闻。
安帝延光三年，乌稽侯尸逐鞮单于立。（胡邪之子，名拔。）先是朔方以西障塞多不修复，鲜卑因此数寇南部，单于忧恐，上言求复障塞，顺帝从之。乃遣黎阳营屯兵（黎阳即今汲郡黎阳县。）出屯中山北界，增置缘边诸郡兵，屯塞下。
顺帝永和中，去持若尸逐就单于（乌稽侯之弟，名休利。）左部句龙王吾斯、车纽等背叛，寇西河，围美稷。单于本不同谋，中郎将陈龟以单于不能制下，逼迫之，单于自杀。大将军梁商以羌胡新反，党众初合，难以兵服，宜用招降，乃上表曰： 匈奴寇叛，自知罪极。种类繁炽，不可殚尽。今转运日增，三军疲苦，虚内给外，非国之利。窃见度辽将军马续素有权谟，且典边日久，深晓兵要。宜令续深沟高壁，以恩信招降，宣示购赏，明为期约。如此则丑类可服，国家无事矣。 帝从之。商又移书续等曰： 中国安宁，忘战日久。良骑野合，交锋接矢，决胜当时，戎狄之所长而中国之所短也。强弩乘城，坚营固守，以待其衰，中国之所长戎狄之所短也。宜务所长，以观其变，设购开赏，宣示反悔，勿贪小功，以乱大谋。 续及诸郡并各遵行，於是右贤王部抑鞮等以万三千口诣续降。秋，句龙吾斯等立句龙王车纽为单于，东引乌桓，西收羌戎及诸胡等数万人，寇掠幽、（今范阳、上谷、渔阳郡）并、（今太原、西河、榆林、朔方郡。）凉、（今灵武、安化、平凉、金城郡地。）冀等州。（冀今常山、博陵、钜鹿、赵郡地。）呼兰若尸逐就单于兜楼除先在京师，汉安二年立之，遣中郎将护送归南庭。建康初，中郎将马寔进击馀党，匈奴、乌桓十七馀万口皆诣寔降。桓帝建和初，伊陵尸逐就单于立，（名居车儿。）至延熹九年，诸部并叛，寇缘边九郡，以张奂为北中郎将讨之，悉降。
灵帝中平五年，右部醯落与休屠各胡白马铜等十馀万人反，攻杀单于羌渠。初，单于呼徵为中郎将张脩所杀，遂立右贤王羌渠为单于，其子右贤王於扶罗立，为持至尸逐侯单于，国人杀其父者遂叛，共立须卜骨都侯为单于，而於扶罗诣阙自讼。会帝崩，天下大乱，单于将数千骑与白波贼合兵寇河内诸郡。（今河内、邺、汲等郡。）时人保聚，钞掠无利，而兵遂挫伤；欲归，国人不受，乃止河东。须卜骨都侯为单于一年而死，南庭遂虚其位，以老王行国事。
献帝兴平二年，单于於扶罗死，其弟呼厨泉立为单于，以兄被逐，不得归国，数为鲜卑所钞。帝自长安东归，右贤王去卑与白波贼帅韩暹等侍卫天子，拒击李傕、郭汜。及帝还洛阳，又从迁许，然后归国。建安二十一年，单于来朝，魏武因留於邺，而遣去卑归监其国焉。以其既在内地，人众猥多，惧必为寇，始分其众为五部，立其中贵者为帅，选汉人为司马以监督之。
魏末，复改帅为都尉。其左部居於太原故慈氏县，（今西河郡隰城县。）右部居祁县，（今县。）南部居蒲子县，北部居新兴县，中部居大陵县，（今文水。）多者一万落，少犹四五千落。
晋武帝初，塞外匈奴大水，塞泥、黑难等二万馀落归化，帝复纳之，使居河西故宜阳城下。后复与晋人杂居，由是平阳、（今平阳郡。）西河、（今西河、昌化郡。）太原、（今府地。）新兴、（今定襄、云中郡。）上党、（今郡。）乐平诸郡，（今乐平郡、太原府之间。）靡不有焉。泰始七年，单于刘猛背叛，帝遣娄侯何桢讨平之。其后稍因忿恨，渐为边患。侍御史西河郭钦上疏曰： 戎狄强獷，历古为患。魏初人寡，西北诸郡皆为戎居。今虽服从，若后有风尘之警，胡骑自平阳、上党不三日而至孟津，北地、（今彭原郡地。）西河、太原、冯翊、安定、上郡（并今郡）尽狄庭矣。宜及平吴之威，谋臣猛将之略，出北地、西河、安定，复上郡，实冯翊，於平阳以北诸县募取死罪，徙三河、三魏见士四万家以充之。裔不乱华，渐徙平阳、弘农、魏郡、京兆、上党杂胡，峻四夷出入之防，明先王荒服之制，万世之长策也。 帝不纳。太康五年，复有匈奴胡太阿厚率其部落三万人归化。七年，又有匈奴胡都大博及萎莎胡等各率种类大小凡十万馀口，匈奴都督大豆得一育鞠等复率其种落大小万一千五百口，并来降，帝并抚纳之。（按晋史云： 北狄以部落为类，其入居塞者，有屠各种、鲜支种、寇头种、乌谭种、赤勒种、捍蛵种、黑狼种，赤沙种、郁鞞种、萎莎种、秃童种、勃蔑种、羌渠种、贺赖种、锺跋种、大楼种、雍屈种、真树种、力羯种，皆有部落，不相杂错。屠各最豪贵，故得为单于，统领诸种。其国号有左贤王、右贤王、左奕蠡王、右奕蠡王、左於陆王、右於陆王、左渐尚王、右渐尚王、左朔方王、右朔方王、左独鹿王、右独鹿王、左显禄王、右显禄王、左安乐王、右安乐王，凡十六等，皆用单于亲子弟也。其左贤王最贵，唯太子得居之。其四姓，有呼延氏、卜氏、兰氏、乔氏。而呼延氏最贵，则有左日逐、右日逐，代为辅相；卜氏则有左沮渠、右沮渠；兰氏则有左当户、右当户；乔氏则有左都侯、右都侯。又有车阳、沮渠、馀地诸杂号，犹中国百官也。其国人有綦毋氏、勒氏，皆勇健，好反叛。蛵，呼丁反。）
惠帝元康末，魏武所分左部都尉左贤王刘元海（汉初高帝以宫女妻冒顿，约为兄弟，故子孙遂冒姓刘氏。）为首叛乱，窃大号，据神器，自是戎狄迭有中夏矣。（元海父豹，即单于扶罗子左贤王也。）
范晔论曰： 自汉兴，匈奴强炽为患，穷力殚财，寇虽颇折，而汉之疲耗略相当矣。宣帝值虏庭分争，呼韩邪来臣，乃权纳怀柔，因为边卫，（单于保塞称藩，故曰边卫。）罢关徼之警，息兵民之劳，六十馀年矣。后王莽陵篡，扰动戎夷，续以更始之乱，方夏幅裂。自是匈奴得志，内暴滋深。光武以用事诸华，未遑沙塞之外，因徙幽、并之民，增屯戍之卒而已。其后匈奴争立，日逐来奔，愿修呼韩之好，以御北狄之冲，奉藩称臣，永为捍御。天子乃诏有司开北鄙，择肥美之地，量水草以处之。於是匈奴分破，始有南北二庭焉。后雠衅既深，互伺便隙，至於陷溃创伤者，靡岁或宁，而汉之塞地晏然矣。后亦颇为出师，令窦宪，耿夔之徒，前后掩其窟穴，蹑北追奔三千馀里。单于震慑，遁走於乌孙之地，而漠北空矣。若因其时势，及其虚旷，还南虏於阴山，归西河於内地，上申光武权宜之略，下防戎羯乱华之变，使耿国之算不谬於当世，袁安之议见从於后王，平易正直，若此其弘也。而窦宪矜三捷之效，忽经世之规，狼戾不端，专行威惠。遂复更立北虏，返其故庭，并恩两护，以私己福，弃蔑天公，坐树大鲠。永言前载，何愤恨之深乎！自后经纶失方，叛服不一，其为疢毒，胡可殚言！降及后世，玩为常俗，终於吞噬神乡，丘墟帝宅。（谓刘元海等及托跋氏并都中国。）呜呼！千里之差，兴自毫端，失得之源，百世不磨矣。 
