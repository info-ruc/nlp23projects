<strong>边防十</strong>
北狄一
序略
北狄，（白虎通云： 狄者，易也，言辟易无别。 说文云： 狄本犬种，故从犬。 ）以畜牧为业，随逐水草，无文书，俗简易，以言语为约束，然各有分地。射猎禽兽，食肉衣皮，习於攻战，此天性也。畜之所多则马、牛、羊，其奇畜则橐驼、驴、驘、駃騠、騊駼、驒騱。（橐驼言能负橐囊而驮物也。驘，驴种而马生之也。駃騠，骏马也，生七日而超其母。騊駼，野马类也，生北海。驒騱，駏驉类也。驼，徒河反。駃音决。騠音提。騊音陶。駼音图。驒音颠。又云： 驒騱，野马也。 ）
唐虞则山戎，夏则獯鬻。周则獫狁，懿王时德衰，侵暴及泾阳，（今安定、平凉郡地，并泾水之阳。獫音险。狁音允。）人被其苦。至曾孙宣王，乃命将讨伐，至太原，称为中兴，四夷宾服。其后山戎越燕伐齐，后又伐燕，齐桓公救燕，败走之。襄王之时，戎狄至雒邑，东至卫境，侵盗尤甚。晋文公乃兴师攘卻，居於西河圁、洛之间，（今洛之上郡、银川之地。圁音银。）号曰赤翟、白翟。而晋北有林胡、楼烦之戎，（今郡则楼烦故地。）燕北有东胡、山戎，（乌桓之先也，后为鲜卑。）各分散谿谷，自有君长，往往而聚者百有馀戎，然不相统一。及晋悼公纳魏绛之谋，和诸戎，戎服而晋强，晋侯赏魏子金石之乐。至安王之时，赵襄子逾句注而破之。（句注山一名西陉山，在今雁门郡。）
洎於战国，赵武灵王变俗胡服，习骑射，北破林胡、楼烦，筑长城，自代傍阴山下，至高阙为塞，（按汉武帝元朔二年，遣卫青渡西河，至高阙，破匈奴。河自今灵武郡之西南便北流千馀里，过九原郡乃东流。时帝都在秦，所谓西河，疑是此处。其高阙当在河之西，今九原郡之西北也。）而置云中、雁门、代郡。其后燕将秦开袭破东胡，卻千馀里。燕亦筑长城，自造阳至襄平，（造阳，在今妫川郡之北。襄平即辽东所理，今安东府。）置上谷、（今上谷、范阳、文安、河閒、妫川等郡。）渔阳、（今渔阳、密云郡。）右北平、（今北平郡。）辽西、辽东郡以距胡。（今安东府地。）匈奴之先，夏氏之后，殷伐，奔北夷，至七国时，国渐强盛，以为邻敌。
及秦始皇平天下，北卻匈奴，筑长城，渡河以阴山为塞。（阴山今安北府北。山海经已有匈奴。周书又曰 正北匈奴以橐驼、白玉为献 ，当时犹微也。）
及秦乱，刘项相持之际，未遑边备，单于头曼稍稍渡河南，复其故地。（今洛交、安化郡地。）至冒顿，匈奴益强盛，尽服从北夷，南与诸夏为敌国，围汉高帝於白登。（今云中郡东南。）帝因娄敬说，后妻以宗女公主，吕后、文帝复通和亲。其后复大入萧关，（今平凉郡萧关县。）烧回中宫。（今扶风郡界。）於是置细柳、棘门、霸上三军以备焉。纳晁错说，召人实塞下，终景帝时，不为大患。
武帝因王恢议诱单于入塞，不克，自尔侵盗尤甚。卫青、霍去病累岁穷讨，尽徙漠北矣。汉境又至於阴山，开河西，置酒泉等郡（今郡）以隔绝羌胡，遂通西域。宣帝时，其国乱，贤王以下争立为五单于，呼韩邪南移近塞，朝汉为藩臣。郅支奔康居，为甘延寿诛灭。成帝时，单于又来朝，赐以后宫王嫱，单于喜甚，上书愿保塞上谷（今妫川郡）以西至敦煌，（今郡）请罢边备塞吏卒，以休天子人民。郎中侯应习边事，陈十不可。
及王莽辅政，易单于玺曰章，改号恭奴，单于复大寇盗。莽又改号降奴、服于，发兵屯戍，议满三十万，十道穷追，分裂为十五单于。严尤谏陈五难。
至后汉建武二十四年，其国饥疫死耗，分为南北单于。其南单于款塞，愿永为藩蔽，扞御北狄，入居云中，（今榆林郡单于府地。）后又移居美稷。（今西河郡。）臧宫等上书，请遂灭北匈奴，光武务欲息人，不许。和帝时，北单于为窦宪破灭。安帝时，南单于屡被鲜卑侵掠。灵、献之际，转又挫伤。
魏武帝遂分为五部，置於西河、离石诸郡。（今太原、西河、昌化郡之间。）刘元海则左贤王之孙，而南匈奴种微矣。初，乌桓汉武帝时霍去病击匈奴左地，因徙於上谷、渔阳之间，为汉侦察匈奴动静，始置护乌桓校尉监统之。至后汉，渐强盛，光武纳班彪册，又置校尉。献帝以后，寇掠转甚，竟为曹公所灭。自桓、灵之际，鲜卑又盛，尽有汉北匈奴故地。至光和中，其帅争立，国乱，而檀石槐之种，魏文帝时为小种鲜卑轲比能破灭。比能明帝以后国乱离散，诸部大人慕容、拓跋、宇文更盛，并称大号，跨有中州焉。
蠕蠕自拓跋初徙云中，即有种落，后魏太武神中强盛，又尽有匈奴故地。其主社仑始号可汗，犹言皇帝，以后常与后魏为敌国。明帝熙平以后，其国主争立，大乱。东、西魏之时，突厥既强，蠕蠕主奔西魏，悉被诛灭。
自蠕蠕衰弱，突厥渐盛，至西魏大统中，大破蠕蠕，又尽有匈奴故地。其主土门号可汗，犹古之单于也。北齐、后周争结婚姻，倾府藏事之。至大逻便、沙钵略，分为二国。大逻便之后为西突厥焉。隋文帝开皇中，本国荒乱，其主染干朝隋，并徙种落於朔州及夏、胜二州之间。（朔今马邑郡，夏今朔方郡，胜今榆林郡。）炀帝亲幸其部。其后始毕可汗围帝於雁门，因隋乱，华人奔凑，又更强盛，控弦百万，势凌中夏。
大唐武德中，寇原州。（今平凉郡。）贞观初，颉利又至渭桥。四年，李靖灭其国，灵州（今灵武郡）总管张宝相擒颉利献焉。太宗纳温彦博议，置其馀种於河南、朔方之地。其后滋繁，分为六州。至阿史那元珍，叛还故地。开元初，本落乱，又请降，复处河南，俄又叛去。其西突厥，自隋开皇中国乱，各自为一国。大业末，西突厥被北突厥所灭。北突厥，武太后嗣圣初，其主默啜寇定、赵二州，（定今博陵郡，赵今赵郡。）大杀掠而去。
自三代以还，北狄盛衰可略而纪。其小国者，时有侵扰不为大患者，则不暇录焉。唯契丹、武太后万岁通天初，其帅李尽忠、孙万荣陷营州，（今柳城郡。）自称为可汗，司农卿麻仁节等二十八将，败於西峡石黄獐谷，仁节死焉。贼又陷冀州，（今信都郡。）刺史陆宝积死之。夏官尚书平章事王孝杰率兵十八万，又败没於东峡石。又令御史大夫娄师德率兵二十万拒之。万荣为家奴所杀，其党遂溃。
匈奴上
匈奴，先祖夏氏之裔，曰淳维，殷时奔北方。至周末，七国时，而与燕、赵、秦三国为边邻。赵孝成王使李牧备匈奴，善抚士卒，以便宜置吏，市租皆入幕府，为士卒费。日杀牛享士，习骑射，谨烽火，多间谍。约曰： 匈奴有来入盗者，但急自备。敢捕虏者斩。 而匈奴每入，烽火谨候，辄入收保，不敢战。如是者数岁，亦不亡失。然匈奴以牧为怯，虽赵兵亦以为吾将军怯。边士皆曰： 不用赏赐，愿得一战。 於是乃具选车得千三百乘，骑万三千匹，百金之士五万人，彀者十万，（彀，张也。音工豆反。张弓弩也。）悉勒习战。大纵畜牧，人众满野。匈奴小入，佯北不胜，以数千人委之。单于闻之，率众来入寇。李牧张左右翼击，大破之，杀匈奴十馀万骑，灭襜褴，（胡也。襜，处廉反。褴，鲁甘反。）破东胡、降林胡，单于奔走。十馀岁匈奴不敢近赵边城。
后秦灭六国，而始皇帝使蒙恬将数十万人之众，北击胡，悉逐出塞，收河南地，渡河，以阴山为塞，筑四十四县城临河，徙谪戍以充之。（有罪谪合徙者，今徙居之。）而通直道，自九原（今九原郡）至云阳，因边山险，堑谿谷，可缮者缮之，（缮，补。）起临洮至辽东万馀里。（秦之临洮在和政郡和政县，即长城之所起。）
匈奴单于曰头曼，不胜秦，北徙。十馀年至秦乱，诸秦所徙谪戍边者皆复去，於是复稍渡河，与中国界於故塞。（今安化、延安、平凉郡之地。）后为其太子冒顿以鸣镝射杀之，而自立为单于，（时秦二世元年。）遂东袭灭东胡王，虏其民众畜产。既归，西击走月氏，南并楼烦、白羊河南王，（楼烦已具前。白羊，未详所在。疑今朔方、新秦等郡之地。）侵燕代，悉复收秦所使蒙恬所夺匈奴地者，与汉关故河南塞，至朝那、肤施。（朝那今安定郡临泾县。肤施今延安郡肤施县。）是时汉方与项羽相距，中国罢於兵革，故冒顿得自强，控弦之士三十馀万。自淳维以至头曼千有馀岁，时大时小，别散分离，尚矣，（尚，久远也。）其世传不可得而次。然至冒顿，而匈奴最强大，尽服从北夷，而南与诸夏为敌国，其世姓官号可得而记云。
单于姓挛鞮氏，（按后汉史，南单于比姓虚连鞮。虽相记有异，而其音相类。挛，力全反。鞮，丁奚反。）其国称之曰 撑犁孤涂单于 。（撑，丈庚反。）匈奴谓天为 撑犁 ，谓子为 孤涂 ，单于者，广大之貌也，言其象天单于然也。置左右贤王，左右谷蠡，（谷音鹿。蠡，卢兮反。）左右大将，左右大都尉，左右大当户，左右骨都侯。匈奴谓贤曰 屠耆 ，故常以太子为左屠耆王。自左右贤王以下至当户，大者万馀骑，小者数千，凡二十四长，立号曰 万骑 。其大臣皆世官。呼衍氏，兰氏，（颜师古曰： 呼衍，即今鲜卑姓呼延者是也。兰姓今亦有之。 ）其后有须卜氏，此三姓，其贵种也。诸左王将居东方，直上谷以东，（直，当也。其下并同。今妫川郡之东。）接秽貊、朝鲜；右王将居西方，直上郡以西，（今上郡、洛交、延安、咸宁郡之西。）接氐、羌，而单于庭直代、云中。（今云中、单于、安边郡之北。）各有分地，逐水草移徙。而左右贤王、左右谷蠡最为大国，左右骨都侯辅政。诸二十四长，亦各自置千长、百长、什长、裨小王、（裨，频移反。）相、都尉、当户、且渠之属。（且，子馀反。今沮渠姓，盖本因此官也。）岁正月，诸长少会单于庭，祠。五月，大会龙城，祭其先、天地、鬼神。秋，马肥，大会蹛林，课校人畜计。（匈奴秋社八月中会祭处也。蹛者绕也，言绕林木而祭也。鲜卑之俗，自古相传，秋天之祭，无林木者尚竖柳枝，众骑驰绕三周乃止。此其遗法。计者，人畜之数。蹛音带。）其刑法，拔刃尺者死，坐盗者没入其家；有小罪者轧，（轧者，谓辗轹其骨节，若今之厌踝者也。）大者死。狱久者不满十日，一国之囚不过数人。而单于朝出营，拜日之始生，夕拜月。其坐，长左而北向。（左者，以左为尊。）日上戊己。其送死，有棺椁金银衣裘，而无封树（晋张华曰： 匈奴名冢曰豆落。 ）丧服；近幸臣妾从死者，多至数十百人。举事常随月，盛壮以攻战，月亏则退兵。其攻战，斩首虏赐一卮酒，而所得卤获因以与之，得人以为奴婢。故其战，人人自为趋利，（趋读曰趣。趣，乡也。）善为诱兵以包敌。（包裹取之。）故其逐利，如鸟之集；其困败，则瓦解云散矣。战而扶轝死者，尽得其家财。
是时汉初定，徙韩王信於代，都马邑。（今马邑郡地。）匈奴大攻围马邑，韩王信降匈奴。匈奴得信，因引兵南逾句注，攻太原，至晋阳下。（今太原府。）高帝自将兵往击之。於是冒顿佯败走，诱汉兵。汉悉兵三十二万北逐之。高帝先至平城，（在今云中郡。）步兵未尽到，冒顿果出精兵三十馀万骑围高帝於白登，七日，（白登在平城东南十馀里。）高帝乃使使閒厚遗阏氏，冒顿遂引兵去，汉亦罢归。
是时冒顿兵强，数苦北边，帝患之，问刘敬。敬曰： 天下初定，士卒罢於兵革，未可以武服也。冒顿杀父，妻群母，以力为威，未可以信义说也。独可以计久远子孙为臣矣。陛下诚能以长公主妻单于，厚奉遗之，彼知汉女送厚，蛮夷必慕以为阏氏，生子必为太子，代立为单于也。何者？贪汉重币也。陛下以岁时汉所馀彼所鲜数问遗，使辩士讽谕以礼节。冒顿在，固为子婿；死，则外孙为单于。岂曾闻外孙敢与大父抗礼哉？可无战以渐臣也。 高帝曰： 善。 使敬往结和亲之约。敬从匈奴来，因言 匈奴河南白羊、楼烦，去长安近者七百里，轻骑一日一夜可以至。秦中新破，少人，地肥饶，可益实之。夫诸侯初起时，非齐诸田，楚昭、屈、景莫兴。今陛下虽都关中，实少人。北近胡寇，东有六国强族，一日有变，陛下未得安枕而卧也。臣愿徙齐诸田，楚昭、屈、景，燕、赵、韩、魏后，及豪杰名家於关中。无事可以备胡，诸侯有变，亦足率以东伐。此强本弱末之术也。 帝曰： 善。 乃从敬议，徙十馀万口。是后冒顿常往来侵盗代地，（今安边及马邑郡之北境是。）高帝患之，乃使刘敬奉宗室女翁主为单于阏氏。（诸王女曰翁主者，言其父自主昏也。阏，於焉反。氏音支。）
孝惠、高后时，冒顿浸骄，（浸，渐也。）迺为书，使使遗高后，词甚悖慢。后大怒，召丞相陈平及樊哙、季布等议之。哙曰： 臣愿得十万众，横行匈奴中。 问布，布曰： 哙可斩也！前时匈奴围高帝於平城，汉兵三十二万，哙为上将军，不能解围。天下歌之曰： 平城之下亦诚苦！七日不食，不能彀弩。 今歌吟之声未绝，伤痍者甫起，（甫，始也。）而哙欲摇动天下，妄言以十万众横行，是面谩也。（谩，欺诳也。音慢。又音莫千反。）且夷狄譬如禽兽，得其善言不足喜，恶言不足怒也。 高后曰： 善。 令大谒者张泽报书，卑辞谢之。冒顿得书，复使使来谢曰： 未尝闻中国礼义，陛下幸而赦之。 因献马，遂和亲。
至孝文即位，复修和亲之事，而寇盗不已。汉议击与和亲孰便。公卿皆曰： 单于新破月氏，乘胜，不可击也。且得匈奴地，泽卤非可居也，和亲甚便。 汉许之。文帝前六年，复遣宗人女为公主，妻老上单于为阏氏，（冒顿子，名稽粥也。宗人女，亦诸侯王之女也。）使宦者燕人中行说傅公主。（姓中行，名说。行音胡郎反。说读为悦。）说不欲行，汉强使之。说曰： 必我也，为汉患者。 中行说既至，因降单于，单于爱幸之。初，单于好汉缯絮食物，中行说曰： 匈奴人众不能当汉之一郡，然所以强之者，以衣食异，无仰於汉也。今单于变俗好汉物，汉物不过什二，则匈奴尽归於汉矣。其得汉缯絮，以驰草棘中，衣葱皆裂弊，以视不如旃裘坚善也。得汉食物皆去之，（去，弃也。）以视不如湩酪之便美也。 （湩，乳汁也。音直用反。）於是说教单于左右疏记，以计识其人众畜牧。自是之后，汉使欲辩论者，中行说必穷之。日夜教单于候利害处。
十四年，匈奴十四万骑入朝那、萧关，虏人民畜产甚多，遂至彭阳，（今彭原郡彭原县。）烧回中宫，候骑至雍（今扶风郡县。）甘泉。（汉甘泉宫，在今云阳县。）於是文帝发车千乘，十万骑，军长安旁以备胡寇。而拜东阳侯张相如为大将军等，大发车骑往击胡。单于留塞内月馀，汉逐出塞即还，不能有所杀。匈奴日以骄，岁入边，杀掠人民畜产甚众，云中、辽东最甚。帝又遗单于书，复约和亲事。
帝苦匈奴为患，数闻赵将李齐之贤，时赵人冯唐为郎中署长，（为郎署中最长。）帝因问唐曰： 父老知之乎？ 唐曰： 齐尚不如廉颇、李牧之为将也。臣闻上古王者之遣将也，跪而推毂，曰 闑以内，寡人制之；闑以外，将军制之。军功爵赏皆决於外，归而奏之 。此非空言也。臣大父言，李牧之为赵将居边，军市之租皆自用飨士，赏赐决於外，不从中覆也。委任而责成功，故李牧乃得尽其智能，是以北逐单于，破东胡，灭澹林，（澹，都甘反。）西抑强秦，南支韩、魏。当是时，赵几伯。后会赵王迁立，用郭开谗，而诛李牧，是以为秦所灭。今臣窃闻魏尚为云中守，其军市租尽以给士卒，出私养钱，五日一杀牛，以飨宾客军吏舍人，是以匈奴远避，不近云中之塞。虏尝一入，尚帅车骑击之，所杀甚众。夫士卒尽家人子，起田中从军，安知尺籍伍符？终日力战，斩首捕虏，上功幕府，一言不相应，文吏以法绳之。其赏不行，而法必用。愚以为陛下法太明，赏太轻，罚太重。且云中守尚坐上功首虏差六级，陛下下之吏，削其爵，罚作之。由此言之，陛下虽得李牧，不能用也。臣诚愚，触忌讳，死罪！ 文帝说。是日令唐持节赦魏尚，复以为云中守，而拜唐为车骑都尉，主中尉及郡国车士。（车骑之士。）
时贾谊论边事曰： 天下之势方倒悬，愿陛下少省之。凡天子者，天下之首也。蛮夷者，天下之足也。蛮夷徵令，是主上之操也；天子共贡，是臣下之礼也。足反居上，首顾居下，是倒悬之势也。天下倒悬，莫之能解，犹为国有人乎？非但倒悬而已也。古之正义，东西南北，苟舟车之所达，人迹之所至，莫不率服，而后称皇。今称号甚美，而实不出长城。彼非特不服也，又大不敬，边长不宁，中长不静，辟如伏虎，见便必动，将何时已。臣窃料匈奴控弦大率六万骑，五口而出介卒一人，五六三十，此即户口三十万耳，未及汉千石大县也。而乃敢岁言侵盗，屡欲亢礼，妨害帝义，甚非道也。陛下何不能为此立一官，置一吏以主匈奴，虽以千石居之可也。令中国日理，匈奴日危，将必以匈奴之众为汉臣人，制之令千家而为一国，处之塞外，自陇西、延安至辽东，各有分地，以使边备，月氏、灌窳之变皆属之。（窳音庾。）其置郡，然后罢戎休边人天下之兵，帝之威德，内行外信，四荒悦服矣。不然，不大兴不足以旁午走急，数十万之众积於北方，天下安得食而馈之！而临重困则难为工矣。 帝不能用。
后四年，老上单于死，子军臣单于立，而中行说复事之。汉复与匈奴和亲。军臣单于立岁馀，匈奴复绝和亲，大入上郡、云中，（云中今单于府榆林郡之地。）所杀掠甚众。於是汉置三将军，军长安西细柳、渭北棘门、霸上以备胡。胡骑入代句注边，烽火通於甘泉、长安数月。
是时匈奴强，数寇边，上发兵以御之。太子家令晁错上言兵事，曰： 臣闻汉兴以来，胡虏数入边地，小入则小利，大入则大利。窃闻战胜之威，民气百倍；败兵之卒，没世不复。自高后以来，匈奴三入陇西，攻城屠邑，驱掠畜产，民气破伤，无有胜意。今兹陇西之吏，赖社稷之神灵，奉陛下之明诏，和辑士卒，砥砺其节，起破伤之民以当乘胜之匈奴，用少击众，杀一王，败其众而大有利。非陇西之民有勇怯，乃将吏之制巧拙异也。故兵法曰： 有必胜之将，无必胜之民。 繇此观之，安边境，立功名，在於良将，不可不择也。臣又闻用兵临战合刃之急者三：一曰得地形，二曰卒服习，三曰器用利。兵法曰：丈五之沟，渐车之水，（渐，浸也。渐音子廉反。）山林积石，经川丘阜，草木所在，此步兵之地也，车骑二不当一。土山丘陵，曼衍相属，平原广野，此车骑之地也，步兵十不当一。平陵相远，川谷居閒，仰高临下，此弓弩之地也，短兵百不当一。两阵相近，平地浅草，可前可后，此长戟之地也，剑楯三不当一。萑苇竹萧，草木蒙茏，枝叶茂接，此矛鋋之地也，（鋋，铁杷短兵。鋋，市连反。）长戟二不当一。曲道相伏，险阨相薄，此剑楯之地也，弓弩三不当一。士不选练，卒不服习，起居不精，动静不集，趋利弗及，避难不毕，前击后解，与金鼓之指相失，此不习勒卒之过也，百不当十。兵不完利，与空手同；甲不坚密，与袒裼同；弩不可以及远，与短兵同；射不能中，与无矢同；中不能入，与无镞同：此将不省兵之祸也，五不当一。故兵法曰：器械不利，以其卒与敌也；卒不可用，以其将与敌也；将不知兵，以其主与敌也；君不择将，以其国与敌也。四者，兵之至要也。臣又闻小大异形，强弱异势，险易异备。夫卑身以事强，小国之形也；合小以攻大，敌国之形也；以蛮夷攻蛮夷，中国之形也。今匈奴地形技艺与中国异。上下山阪，出入谿涧，中国之马弗与也；险道倾侧，且驰且射，中国之骑弗与也；风雨罢劳，饥渴不困，中国之人弗与也：此匈奴之长技也。若夫平原易地，轻车突骑，则匈奴之众易挠乱也；劲弩长戟，射疏及远，则匈奴之弓弗能格也；坚甲利刃，长短相杂，游弩往来，什伍俱前，则匈奴之兵弗能当也；材官（骑射之官。）驺发，（驺谓矢之善者也。）矢道同的，（言其妙射。）则匈奴之革笥（以木皮为铠。）木荐（以木板为楯。）弗能支也；下马地斗，剑戟交接，去就相薄，则匈奴之足弗能给也：（给谓相连及。）此中国之长技也。以此观之，匈奴之长技三，中国之长技五。陛下又兴数十万之众，以诛数万之匈奴，众寡之计，以一击十之术也。虽然，兵，凶器；战，危事也。以大为小，以强为弱，在俯仰之间耳。今降胡义渠蛮夷之属来归义者，其众数千，饮食长技与匈奴同，可赐之坚甲絮衣，劲弓利矢，益以边郡之良骑，令明将能知其习俗和辑其心者，以陛下之明约将之。即有险阻，以此当之；平地通道，则以轻车材官制之。两军相当表里，各用其长技，衡加之以众，（衡，横。）此万全之术也。 文帝嘉之，乃赐错玺书宠答焉。
错复言守边备塞，劝农力本，当世急务二事，曰： 臣闻秦时北攻胡貊，筑塞河上，南攻杨越，置戍卒焉。其起兵而攻胡越者，非所以卫边地而救民死也，贪戾而欲广大也，故功未立而天下乱。且夫起兵而不知其势，战则为人禽，屯则卒积死。夫胡貊之地，积阴之处也，木皮三寸，冰厚六尺，食肉而饮酪，其人密理，鸟兽毳毛，其性能寒。（能读曰耐。下同。）杨越之地少阴多阳，其人疏理，鸟兽稀毛，其性能暑。秦之戍卒不能其水土，戍者死於边，输者偾於道。（偾，仆也。偾音奋。）秦民见行，如往弃市，因以谪发之，名曰谪戍。先发吏有谪及赘婿、贾人，后以尝有市籍者，（赘，之说反。贾音古。）又后以大父母、父母尝有市籍者，后入闾，取其左。发之（秦时复除者居闾之左，后发役不供，复役之也。）不顺，行者深怨，有背叛之心。凡民守战至死而不降北者，以计为之也。故战胜守固则有拜爵之赏，攻城屠邑则得其财卤以富家室，故能使其众蒙矢石，赴汤火，视死如生。今秦之发卒也，有万死之害，而无铢两之报，死事之后不得一算之复，天下明知其祸烈及己也。（猛火曰烈，取以喻耳。）故陈胜行戍，至於大泽，为天下先倡，天下从之如流水者，秦以威劫而行之之敝也。胡人衣食之业不著於地，其势易以扰乱边境。何以明之？胡人食肉饮酪，衣皮毛，非有城郭田宅之归居，如飞鸟走兽於广野，美草甘水则止，草尽水竭则移。以是观之，往来转徙，时至时去，此胡人之生业，而中国之所以离南亩也。今使胡人数处转牧行猎於塞下，或当燕代，或当上郡、北地、陇西，（北地，今彭原、安化、灵武、五原等郡之地。）以候备塞之卒，卒少则入。陛下不救，则边民绝望而有降敌之心；救之，少发则不足，多发，远县才至，则胡又已去。聚而不罢，为费甚大；罢之，则胡复入。如此连年，则中国贫苦而民不安矣。陛下幸忧边境，遣将吏发卒以治塞，甚大惠也。然今远方之卒守塞，一岁而更，不知胡人之能，不如选常居者，家室田作，且以备之。以便为之高城深堑，具蔺石，布渠荅，（蔺石，雷石，可投人也。渠荅，铁蒺藜也。雷，力内反。）复为一城其内，城閒百五十步。要害之处，通川之道，调立城邑，无下千家，（调谓筭度之也。总计城邑之中令有千家以上也。调音徒吊反。）为中周虎落。（郑氏曰： 虎落者，外蕃也。 ）先为室屋，具田器，乃募罪人及免徒复作令居之；（募有罪人及罪人遇赦复作竟其日月者，今皆除其罚，令居之也。）不足，募以丁奴婢赎罪及输奴婢欲以拜爵者；不足，乃募民之欲往者。皆赐高爵，复其家。予冬夏衣，廪食，能自给而止。郡县之民得买其爵，以自增至卿。（谓其等级同於列卿。）其无夫若妻者，县官买予之。人情非有匹敌，不能久安其处。塞下之民，禄利不厚，不可使久居危难之地。胡人入驱而能止其所驱者，以其半予之，（言胡人入为寇，驱掠汉人及畜产，而他人能止得其所驱者，令其本主以半赏之。）县官为赎（胡得汉人，官为备价赎之耳。）其民。如是，则邑里相救助，赴胡不避死。非以德上也，（言非以此事欲立德义於主上也。）欲全亲戚而利其财也。此与东方之戍卒不习地势而心畏胡者，功相万也。以陛下之时，徙民实边，使远方亡屯戍之事，塞下之民父子相保，亡系虏之患，利施后世，名称圣明，其与秦之行怨民，相去远矣。 上从其言，募民徙塞下。
错复言： 陛下幸募民相徙以实塞下，使屯戍之事益省，输将之费益寡，甚大惠也。下吏诚能称厚惠，秦明法，存恤所徙之老弱，善遇其壮士，和辑其心而勿侵刻，使先至者安乐而不思故乡，则贫民相募而劝往矣。 
时汉兵至边，匈奴亦远塞，（远音于万反。）汉兵亦罢。后岁馀，文帝崩，景帝立，复与匈奴和亲，通关市，给遗单于，遣翁主如故约。终景帝世，时时小入盗边，无大寇。
武帝即位，议安边之术，大行王恢曰： 汉与匈奴和亲，率不过数岁即背约，不如举兵击之。 御史大夫韩安国曰： 千里而战，即兵不获利。今匈奴负戎马足，怀鸟兽心，迁徙鸟集，难得而制。得其地不足为广，有其人不足为强。自汉数千里争利，则人马罢，虏以全制其弊，势必危殆。以为不如和亲。 於是上明和亲约束，厚遇关市，饶给之。自单于以下皆亲汉，往来长城下。其后王恢以雁门马邑豪聂翁壹（马邑，今郡。豪，帅也。姓聂名壹，翁，老人之称也。）閒阑出物（不受禁固谓之阑也。）与匈奴交易，（私出塞交市也。）佯为卖马邑城以诱单于，单于信之，乃上言天子。天子召问公卿议之。王恢对曰： 全代之时，北有强胡之敌，内连中国之兵，然尚得养老长幼，种树以时，仓库常实，匈奴不轻侵也。今以陛下之威，海内为一，匈奴侵盗不已者，无他，以不恐之故耳。臣窃以为击之便。 韩安国又曰： 不然。自三代之盛，夷狄不与正朔服色，非威不能制，强不能服也，以为远方绝域不牧之人，不足烦中国也。且匈奴，轻疾悍亟之兵也，（悍，勇也。亟，急也。）至如飙（必遥反）风，去如收电，居处无常，难得而制。今使边郡久废耕织，以支胡之常事，其势不相权也。臣故曰勿击便。 王恢曰： 不然。昔秦缪公都雍，（今扶风郡县。）地方三百里，知时宜之变，攻取西戎，辟地千里，并国十四，陇西、北地是也。及后蒙恬为秦侵胡，辟地数千里，以河为境，累石为城，树榆为塞，（今榆林郡南即秦榆林塞地。）匈奴不敢饮马於河，置烽燧然后敢牧马。夫匈奴独可以威服，不可以仁畜也。今以中国之盛，万倍之资，遣百分之一以攻匈奴，必不留行矣。臣故曰击之便。 安国曰： 不然。臣闻用兵者以饱待饥，正理以待其乱，定舍以待其劳。故接兵覆众，伐国隳城，常坐而役敌国，此圣人之兵也。今将卷甲轻举，深入长驱，难以为功；从（音纵）行则迫胁，横行则中绝，疾则粮乏，徐则后利，不至千里，人马乏食。兵法曰： 遗人获也。 （言以军遗敌人，令虏获也。）意者有他缪巧可以擒之，则臣不知也；不然，则未见深入之利。 恢曰： 今臣言击之者，固非发而深入也。将顺因单于之欲，诱而致之於边，吾选枭骑壮士阴伏而处以为之备，审遮险阻以为其戒。吾势已定，或营其左，或营其右，或当其前，或绝其后，单于可禽，百全必取。 上乃从恢议，阴使聂壹为閒，亡入匈奴，谓单于曰： 吾能斩马邑令丞，以城降，则财物可尽得。 单于以为然而许之。聂壹乃诈斩死罪囚，悬其头马邑城下，示单于使者为信，曰： 马邑长吏已死，可急来。 於是单于穿塞，乃以十万骑入武州塞。（今在马邑郡界。）是时汉伏兵三十馀万，匿马邑傍。於是单于入塞，未至马邑百馀里，觉之，大惊，乃引还。汉兵追至塞，度追不及，皆罢兵。上怒王恢不击单于辎重，下恢廷尉以恢逗挠，乃诛之。（逗犹行避也。军法，逗遛畏懦者腰斩。逗音豆。挠，女巧反。）自是后匈奴绝和亲，攻盗入边，不可胜数。
后数年，卫青复出云中以西至陇西，击胡之楼烦、白羊王於河南，得胡首虏数千。於是汉遂取河南地，筑朔方，复缮故秦时蒙恬所为塞，因河而为固。汉亦弃上谷之斗辟县造阳地以予胡。（言县斗辟曲近胡。斗，绝也。县之斗曲入匈奴界者，其中有造阳地。辟读曰僻。在今妫川郡怀戎县北。）
其后伊稚斜单于时，（军臣之弟。）汉使骠骑将军霍去病将万骑出陇西，过焉耆山千馀里讨之，得胡首虏八千馀级，得休屠王祭天金人。（匈奴祭天处本在云阳甘泉山下，秦击夺其地。后徙之休屠王右地，故休屠有祭天金人像也。为天神之主而祭之，即今佛像是其遗法。）其夏，霍去病复出陇西、北地二千里，过居延，（今张掖郡界。）攻祁连山，（今交河郡界，一名天山。）得胡首虏三万馀级。单于怒昆（音浑）邪王、休屠王居西方为汉所败，召欲诛之。昆邪、休屠王恐，谋降汉，（汉元狩二年。）汉使去病迎之。昆邪王杀休屠王，并将其众降汉，凡四万馀人。於是已得昆邪，则陇西、北地、河西（今武威之西诸郡。）益少胡寇，徙关东贫民处所夺匈奴河南地新秦中以实之，（今新秦郡。）而减北地以西戍卒半。
明年春，匈奴入右北平、（今北平郡。）定襄（今马邑郡。）各数万骑，杀掠千馀人。其明年春，汉发十万骑，私负从马凡十四万匹，（私负衣装者及私将马从者，非公家之限。）粮重不与焉。（负载粮食者。重，直用反。）令大将军青、骠骑将军去病中分军，青出定襄，去病出代，咸约绝幕击匈奴。单于闻之，远其辎重，以精兵待於幕北。与青接战，汉兵纵左右翼围单于，单于自度战不能如汉兵，（度，徒各反。）遂独与壮骑数百溃汉围西北遁走，汉兵夜追之不得，行捕斩首虏凡万九千级，（且行且捕斩之。）北至窴颜山赵信城而还。（赵信所作，因以名城。窴，徒千反。）去病之出代二千馀里，与左贤王接战，得胡首虏凡七万馀人，左贤王将皆遁走。骠骑封於狼居胥山，禅姑衍，临瀚海而还。是后匈奴远遁，而幕南无王庭。汉渡河自朔方以西至令居，（令音零，下同。在今西平郡。）往往通渠置田官，吏卒五六万人，稍蚕食，地接匈奴以北。（言其地相接不绝。）初，汉两将大出围单于，所杀虏八九万，而汉士物故者亦万数，（物故谓死也。）汉马死者十馀万匹。匈奴虽病，远去，而汉马亦少，无以复往。於是汉久不北击胡。
后数岁，灭两越。是时天子巡边，亲至朔方，勒兵十八万骑以见武节，（见，示。）既而使郭吉讽告乌维单于（伊稚耶之子。）曰： 南越王头已悬於汉北阙下。今单于即能前与汉战，天子自将兵待边；即不能，亟南面而臣於汉。（亟，急也。音居力反。）何但远走，亡匿於幕北寒苦无水草之地为？ 语卒，单于大怒，留郭吉不归，迁辱之北海上。而单于终不肯为寇於汉边，数使使好辞甘言求和亲。是时汉东拔濊貊、朝鲜以为郡，（濊与秽同。真番、临屯、乐浪、玄菟四郡，并今安东府之东。）而西置酒泉郡（今郡）以隔绝胡与羌通之路。又西通月氏、大夏，以翁主妻乌孙王，以分匈奴西方之援国。又北益广田至眩雷为塞，（眩雷，地名，在乌孙北。眩音县。雷音雷。）而匈奴终不敢以为言。汉使北地王乌如匈奴，匈奴复以甘言，（古谄字。）欲多得汉财物，绐王乌曰： 吾欲入汉，（绐，诈也。徒改反。）见天子，面相结为兄弟。 王乌归报汉，汉为单于筑邸於长安。诸所言者，单于特空绐王乌，（特，但也。）殊无意入汉，数使奇兵侵犯汉边。乃拜郭昌为拔胡将军，及浞野侯（浞，士角反。）赵破奴屯朔方以东，备胡。
临菑人（临菑今北海郡县。）主父偃上书谏曰： 臣闻司马法曰： 国虽大，好战必亡；天下虽平，忘战必危。 天下既平，天子大恺。且怒者逆德也，兵者凶器也，争者末节也。夫务战胜，穷武事，未有不悔者也。昔秦皇帝任战胜之威，蚕食天下，并吞战国，海内为一，功齐三代。务胜不休，欲攻匈奴，李斯谏曰： 不可。夫匈奴无城郭之居，委积之守，迁徙鸟举，难得而制也。轻兵深入，粮食必绝；运粮以行，重不及事。得其地，不足以为利；得其民，不可调而守也。胜必弃之，非民父母。靡弊中国，甘心匈奴，非完计也。 秦皇帝不听，遂使蒙恬将兵而攻胡，卻地千里，以河为境。然后发天下丁男以守北河，终不能逾河而北。（按史记蒙恬传云 渡河据阴山 ，而偃云 不能逾河而北 ，未详何为不同。）是岂人众之不足，兵革之不备哉？其势不可也。又使天下飞刍輓粟，起於黄、腄、（在东莱。腄音瑞。今文登郡文登县。）琅琊（今郡）负海之郡，（今景城郡。）转输北河，（朔方北河。）率三十锺而致一石。（六斛四斗曰锺。计百九十二斛而得一石至。）男子疾耕不足於粮饷，女子纺绩不足於帏幕。百姓靡敝，道路死者相望，盖天下始叛也。及高皇帝定天下，闻匈奴聚代谷之外而往击之，果有平城之围。高帝悔之，乃使刘敬往结和亲，然后天下无干戈之事。故兵法曰： 兴师十万，日费千金。 秦常积众数十万人，虽有覆军杀将，系虏单于，適足以结怨深雠，不足以偿天下之费。愿陛下熟计之而加察焉。 
太初三年，汉使光禄徐自为出五原塞（今九原郡地）数百里，远者千里，筑城障，所谓光禄塞也。列亭至卢朐。（卢朐，山名。光禄塞，今新秦郡银城县之北。）
至且鞮侯单于，（且，子余反。鞮，丁兮反。乌维之弟，儿单于之叔。）汉既诛大宛，威振外国，单于初立，恐汉袭之，尽归汉使之不降者路充国等於汉。且鞮乃自谓 我儿子，安敢望汉天子！汉天子，我丈人行也 。（丈人，尊老之称也。行音胡浪反。）汉遣中郎将苏武厚币赂遗单于，单于益骄，礼甚倨，非汉所望也。汉使骑都尉李陵将部兵五千出居延北千馀里，（今张掖郡北境。）与单于会，合战，陵所杀伤万馀人，兵食尽，欲归，单于围陵，陵降匈奴，单于乃贵陵，以其女妻之。
狐鹿姑单于（且鞮侯之子。）立六年，侵盗上谷，其年复入五原、酒泉，杀两部都尉。於是汉遣贰师将军七万人出五原。贰师遣属国胡骑二千与战，虏兵坏散，汉军乘胜追北，至范夫人城，（本汉将筑北城，将亡，其妻率馀众完保之，因以为名。）匈奴奔走，莫敢距敌。会贰师妻子坐巫虫收，（坐江充诬陷卫太子相连。）闻之忧惧，军大乱败，贰师降单于。单于素知其汉大将贵臣，以女妻之，尊宠在卫律上。自贰师没后，汉新失大将军及士卒数万人，不复出兵，三岁而武帝崩。汉兵自深入穷追二十馀年，匈奴孕重堕殰，罢极苦之。（孕重，怀妊者也。堕，落也。殰，败也。罢读曰疲。极，困也。苦之，心厌苦也。殰音读。）自单于以下，常有欲和亲计。
及昭帝即位，霍光辅政，徵天下贤良文学之士，问人疾苦。贤良皆言，请罢边戍，去战斗，尚德义，崇礼让以怀远，无示奢侈，安人而已。议曰： 夫匈奴之地广大，而戎马之足轻利，故利则武卑，病则鸟折。辟锋锐而攻罢极，少发则不足以更適，多发则不堪其役，役烦则力罢，用多则财乏。二者不息，而人遗怨，此秦之所以失人之心、霣社稷也。（霣音殒。）夫地广而不德者国危，兵强而陵敌者身亡，是以圣王见利虑害，见远存近。方今为县官计者，莫若偃兵休士，厚币结和亲，脩文德而已。若不恤人之急，不计其难弊，亡十获一，非文学之所知也。 大夫曰： 汉兴以来，脩好结和亲，所以聘遗单于者甚厚，然不为重质厚赂之故改节，而为暴害滋甚。先帝睹其可以武折，而不可以德怀，故厉将卒奋击，以诛厥罪，功勋粲然，著於海内，藏於记府，何论亡十获一乎！夫君子所虑，众庶疑焉，故常人可与观成，不可与图始。此固有司所独见而文学不睹也。往者匈奴据河山之险，擅田牧之利，人富兵强，衍行为寇，则句注之内惊动，（在今雁门郡，一名西陉山。）而上郡以南咸城守。文帝之时，虏入萧关，烽火通甘泉。匈奴西役大宛、康居之属，南与羌胡通。先帝推让斥夺广饶之地，建张掖以西，（今郡）隔绝羌胡，瓜分其国，是以西域之国皆为内臣，匈奴断右臂，长城之南，滨塞之郡，马牛放纵，蓄积布野，未睹其计之所过也。 文学曰： 地利不如人和，武力不如文德。周之致远，不以地利，以人和也。百代不夺，非以阻险，以文德也。吴有三江五湖之难而兼於越，楚有汝泉、两棠之固而灭於秦，秦有陇阨殽塞而亡於诸侯，晋有太华、九河而夺於六卿，齐有泰山巨海而胁於田常，桀纣以天下兼於薄鄗，秦王以六合困於陈涉：非地利不固，无术以守之也。今释迩忧远，犹吴不内定其国，西绝淮山与齐晋争强也，越国乘其疲，击其虚。使吴任用子胥修德，无极其众，则句践不免为藩臣，何谋之敢虑也。夫匈奴之车器，无银黄丝漆之饰，素成而务坚，无文采裙袆曲襟之制，睹成而务完，男无刻镂奇巧之事，宫室城郭之功，女无绮绣淫巧之制，织纊罗纨之作，事省而致用，易成而难弊。虽无脩戟强弩，戎马良弓家有其备，人有其用，一朝有急，贯弓上马而已。资粮不见案首，而支数十日之食，因山谷为城池，因水草为仓库，法约而易办，求寡而易供，是以刑省而不可犯，指麾而令从。嫚於礼而笃於信，略於文而敏於事，故虽无礼义文书，刻骨卷木，百官有以相纪，而君臣上下有以相使也。群臣为县官计者皆言其易而实难，是以秦欲驱之而反更亡也。故兵者凶器，不可轻用也。其以强为弱，以存为亡，非一朝尔。 大夫词屈，不能对。
壶衍鞮单于既立，（狐鹿姑之子。）讽谓汉使者，言欲和亲，乃归汉使不降者苏武、马宏等，（马宏者，前副光禄大夫王忠使西域，为匈奴所遮，忠战死，宏生得，亦不肯降，故匈奴归此二人，欲以通善意。）然其侵盗益希，遇汉使愈厚，欲以渐致和亲，汉亦羁縻之。其后汉边郡烽火候望精明，匈奴为边寇者少利，复希犯塞。
宣帝初，乌孙昆弥（乌孙国谓王曰昆弥，亦曰昆莫。）复上书，言连为匈奴所侵削，昆弥愿发国半精兵人马五万骑，尽力击匈奴，唯天子出兵哀救。本始二年，汉大发关东轻锐士，选郡国吏三百石伉健习骑射者，皆从军。遣御史大夫田广明等凡五将军，兵十馀万骑，出塞各二千馀里，及校尉常惠使护发兵乌孙，昆弥自将兵五万馀骑从西方入，与五将军兵凡二十馀万众。匈奴大破，民众死伤而去者及畜产远移死亡不可胜数，於是匈奴遂衰耗，其后汉击之，匈奴不敢辄当，（当者报其直。）滋欲乡和亲，而边境少事矣。
