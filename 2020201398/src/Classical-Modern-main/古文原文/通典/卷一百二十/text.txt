<strong>礼八十开元礼纂类十五吉礼十二</strong>
时旱祈太庙
将祈，有司卜日如别仪。
前二日，守宫设祈官以下次各於常所。右校扫除内外。又为瘗埳於北门之内道西，方深取足容物。
前一日，诸祈官清斋於庙所，诸卫令其属晡后一刻各以其方器服守卫庙门，奉礼设版位於内外，并如常仪。设望瘗位於堂之东北，当瘗埳西向。又设奉礼位於瘗埳东北，南向，赞者二人在西，少退。太庙令拂拭神幄。又帅其属以樽坫罍洗篚幂制币篚入设，皆如常仪，执樽罍篚幂者各位於樽罍篚幂之后。太官令先馔酒脯醢。
告日，未明三刻，诸告官以下各服其服，太庙令、良酝令之属入实樽罍及币。（每室，春夏用两牺樽，秋冬用两著樽。一实明水为上，一实醴齐次之。山罍二，一实玄酒为上，一实清酒次之。币以白，各长一丈八尺。）
未明二刻，奉礼帅赞者先入就位。赞引引御史、博士、太庙令、宫闱令、太祝以下入，当阶閒北面西上。立定，奉礼曰： 再拜。 赞者承传，（凡奉礼有词，赞者皆承传。）御史以下皆再拜讫，升，行扫除於上。太庙令以下升自东阶，入开埳室，奉出献祖以下九室神主，各置於座如常仪。讫，各引就位。
质明，谒者引祈官以下俱就门外位。谒者引祈官，赞引引执事者次入就位。立定，奉礼曰： 再拜。 祈官以下皆再拜。
谒者进祈官之左，白： 有司谨具，请行事。 退复位。太官令出，帅进馔者奉馔陈於东门之外。初太官令出，诸太祝俱取币於篚，各立於樽所。谒者引祈官升自东阶，诣献祖庙室户前，北向立，太祝以币东向授，祈官受币，进，北面跪奠於献祖神座，俯伏，兴，出户，北向再拜。讫，谒者引祈官次进币於懿祖以下诸室，皆如上仪。讫，谒者引还本位。诸太祝各还樽所。
太官令引馔入自正门，升自太阶，诸太祝迎引於阶上，各设神座前。讫，太官令以下降复位，诸太祝各还樽所。谒者引祈官诣罍洗，盥手洗爵讫，升自东阶，诣献祖酒樽所，执樽者举幂，祈官酌醴齐讫，谒者引祈官入诣献祖神座前，北向跪奠爵，俯伏，兴，出户北向立。太祝持版进於户外之右，东向跪读祝文（其文为水旱、疠疾、蝗虫及征伐四夷，各临时制之。）讫，兴，祈官再拜。太祝进，跪奠版於神座前，俯伏，兴，还樽所。谒者引祈官次诣懿祖以下诸室，皆如献祖之仪。（惟不盥洗。）讫，谒者引祈官诣东序西向立。
诸太祝各以爵酌罍福酒，合置一爵，一太祝持爵进祈官之左，北向立。祈官再拜受爵，跪祭酒，遂饮卒爵。太祝进受爵，复於坫。祈官俯伏，兴，再拜讫，谒者引祈官降复位。
诸太祝各入室，跪彻豆如式，兴，还樽所。奉礼曰： 再拜。 在位者皆再拜。（已饮福者不拜。）奉礼曰： 再拜。 祈官以下皆再拜。讫，谒者进祈官之左，白： 请就望瘗位。 奉礼、赞者转就瘗埳东北位，谒者引祈官就望瘗位，西向立。於祈官将拜，诸太祝各执篚进神座前，跪取币，兴，降自太阶，诣瘗埳，以制币置於埳讫，奉礼曰： 可瘗。 东西面各四人窴土。半埳，谒者进祈官之左，白： 礼毕。 谒者引祈官，赞引引执事者以次出。初白礼毕，奉礼、赞者还本位。御史太祝以下俱复执事位，立定，奉礼曰： 再拜。 御史以下俱再拜，赞引引出。太庙令、太祝、宫闱令纳神主如常仪。其祝版燔於斋坊。（若得所祈，报祠用太牢，受胙与时享同，馀与告礼同，祭文临时制撰。）
时旱祈太社
将祈，有司卜日如别仪。行事进止与巡狩告社稷礼并同。太社祝文曰： 维某年岁次月朔日，子嗣天子某谨遣具位姓名敢昭告於太社：爰以农要，久阙时雨，惟神哀此苍生，敷降灵液。谨以玉帛清酌脯醢明荐於太社，以后土句龙氏配神作主，尚飨。 （太稷祝文同。）后土氏祝文曰 嗣皇帝某谨遣具位姓名敢昭告於后土氏 ，馀同社。（后稷文同。得雨报用太牢，瘗币血，饮福受胙与正祭同，馀与告礼同。太社祝文曰： 往以久阙时雨，敢陈情诚，惟神昭祐，降兹嘉液，率土霑洽，苍生咸赖。谨以玉帛牺齐、粢盛庶品，明荐於太社，以后土句龙氏配神作主，尚飨。 太稷、后土氏、后稷祝文并同。每配座无玉帛字。）
时旱祈岳镇以下於北郊（报祠同）
将祈，有司筮日如别仪。（就祈及禜同。）
前二日，守宫设祈官以下次於东壝之外道南，北向，以西为上。设陈馔幔於内壝东门外道北，南向。右校扫除坛之内外，又为瘗埳於坛之壬地，方深取足容物。
前一日，诸祈官清斋於祈所。诸卫令其属晡后一刻各以其方器服守卫壝门，俱清斋一宿。奉礼设祈官位於内壝东门之内道北，执事位於道南，每等异位，俱重行西面，以北为上。设御史位於坛下西南，东向，令史陪其后。设奉礼位於祈官西南，赞者二人次之，少退，俱西向北上。设望瘗位於坛之东北，西向。又设祈官门外位於东壝之外道南，每等异位，重行北向，以西为上。郊社令以酒樽入设於位，岳镇海渎各山樽二，山川各蜃樽二，每方皆於神座之左，俱右向。（皆有坫以置爵。）设罍洗篚幂各於其方，皆道之左，俱内向，执樽罍篚幂者位於樽罍篚幂之后。
其日未明二刻，太史令、郊社令各服其服，设岳镇海渎及诸山川神座各於其方，俱内向，席皆以莞，设神位各於座首。
未明一刻，诸祈官以下各服其服，郊社令与良酝令之属入实樽罍，（山樽实以醴齐，蜃樽实以沈齐，其明水各实於上樽。）太祝以币置於篚，设於馔所。（岳镇海渎皆有币，各依方色，俱一丈八尺。）太官令帅进馔者实笾豆，入设於内壝东门之外馔幔内。奉礼帅赞者先入就位。赞引引御史、太祝以下与执樽罍篚幂者入，诣南方山川之西南，当门重行北向，以西为上。立定，奉礼曰： 再拜。 赞者承传，御史以下皆再拜。执樽罍篚幂者各就位。赞引引御史以下行扫除如常仪，出，还斋所。奉礼以下次还斋所。
质明，谒者引献官以下俱就门外位。奉礼帅赞者先入就位。赞引引御史以下入就位。谒者引献官，赞引引执事者次入就位。立定，奉礼曰： 再拜。 献官以下皆再拜。
谒者进献官之左，白： 有司谨具，请行事。 退复位。奉礼曰： 再拜。 在位者皆再拜。太祝各取币於篚以授献官，献官受币，诣东岳座，诸太祝各奠币於诸岳镇海渎之座，谒者引献官再拜讫，降还本位。
於献官初受币，太官令帅进馔者奉馔陈於东门之外；献官奠币再拜讫，太官令引馔入，诸太祝迎引於座首，各奠於神座前。施设讫，太官令以下还本位，诸太祝各还樽所。谒者引献官诣罍洗，盥手洗爵，诣东岳酒樽所，执樽者举幂，献官酌酒，谒者引献官进东岳神座前，东向跪奠爵，兴，少退，东向立。初献官进奠，祝史以爵酌酒助奠东镇以下，还樽所。太祝持版进於神座之右，南面跪读祝文曰： 敢昭告於东方岳镇海渎：久阙时雨，黎元恇惧，惟神哀救苍生，敷降嘉液，谨以制币清酌脯醢，明荐於东方岳镇海渎，尚飨。 太祝兴，献官再拜，太祝进，跪奠版於神座，兴，还樽所。献官再拜讫，谒者引献官以次献诸方岳镇海渎如东方之仪。（诸方祝文并同。）讫，谒者引献官还本位。
初献东岳，赞引次引献官就罍洗盥手洗爵讫，诣东方山川酒樽所，执樽者举幂，献官酌酒讫，赞引引献官进诣东方山川首座前，跪奠爵，兴，少退，东向立。初献官奠酒，斋郎酌酒助奠，讫，还樽所。祝史持版进於神座之右，西向跪读祝文。（文同岳祭。）祝兴，献官再拜，跪奠版於神座，兴，还樽所。献官再拜讫，赞引引献官以次献诸方山川如东方之仪。（诸方祝文皆同。）讫，赞引引献官还本位。诸祝各进，跪彻豆如式，兴，还樽所。奉礼曰： 再拜。 献官以下皆再拜。
谒者进献官之左，白： 请就望瘗位。 谒者引献官就望瘗位，西向立。於在位者将拜，诸太祝各进神座前跪取币，置於埳。奉礼曰： 可瘗。 东西厢各二人窴土。半埳，谒者进献官之左，白： 礼毕。 遂引献官出，赞引引执事者以次出。御史太祝以下俱复执事位，立定，奉礼曰： 再拜。 御史以下皆再拜，赞引引出。祝版燔於斋所。（报祠用牲币，饮福受胙於东方岳镇山川首座之前。其山川唯饮福，即不受胙。埋币血与正祭同，馀与祈礼同，祝文与报社同。）
时旱就祈岳镇海渎
前一日，诸祈官皆於祈所清斋一宿。所司清扫内外，又为瘗埳於坛南如常。奉礼设祈官位於坛东南，执事者位於祈官东南，奉礼位於执事西南，赞者二人在南，差退，俱西面北上。又设太祝奉币位於瘗埳之南，北向。（海渎即设奉币位向沈所。）又设祈官以下门外位於南门之外道东，重行，西面北上。设樽坫罍篚各於常所，执樽罍篚者各位於樽罍篚之后。
其日未明，祈官以下各服其服，所司帅其属入设神座及实樽罍如常仪，太祝以币置於篚，（币各依方色，长丈八尺。）掌馔者实笾豆。（笾一，实脯。豆一，实醢。）奉礼帅赞者先入就位。赞引引太祝及执樽罍篚者入，当坛南重行北面，以西为上。立定，奉礼曰： 再拜。 赞者承传，太祝以下皆再拜。执樽罍者各就位。赞引引太祝升自东陛，行扫除於上讫，降，行扫除於下，皆就位。
质明，谒者引祈官，赞引引执事者俱入就位。立定，奉礼曰： 再拜。 祈官以下皆再拜。（其先拜者不拜。）谒者进祈官之左，白： 有司谨具，请行事。 退复位。奉礼曰： 再拜。 在位者皆再拜。初白请行事，掌馔者帅进馔者奉馔陈於东门外。祈官拜讫，太祝跪取币於篚以授祈官，祈官奉币置於神座，祈官拜讫，降复位。掌馔者引馔入，升自南陛，太祝迎引於坛上，进设於座前。设讫，掌馔者以下降复执事位。
谒者引祈官诣罍洗盥手洗爵，升自南陛，诣酒樽所，执樽者举幂，祈官酌酒，谒者引祈官进，北面跪奠於神座前，俯伏，兴，少退，北向立。太祝持版进於神座之右，东面跪读祝文。（文与祈社同。狱镇海渎各随其称。）祝兴，祈官再拜，祝进跪奠版於神座，兴，还樽所。祈官拜讫，谒者引祈官降复位。太祝进跪彻豆如式，还樽所。奉礼曰： 再拜。 在位者皆再拜。
谒者进祈官之左，白： 请就望瘗位。 谒者引祈官就望瘗位，西向立。於在位者将拜，太祝进神座前跪取币，置於埳。东西面各二人窴土，半埳，（海渎则以币沈之。）奉礼曰： 再拜。 祈官以下皆再拜。谒者进祈官之左，白： 礼毕。 遂引祈官出，赞引引执事者以次出。太祝以下俱复执事位，立定，奉礼曰： 再拜。 太祝以下皆再拜以出，奉礼、赞者以次出。其祝版燔於斋所。（得雨报祠用特牲。其沈瘗币血及饮福受胙皆与正祭同，馀与祈礼同，祝文与北郊报祠同。）
久雨禜祭国门
将祭，有司筮日如别仪。
前一日，诸祭官清斋於祭所，右校扫除祭所，太官丞先馔酒脯醢。（樽以瓢赍。）
其日质明，郊社丞帅其属设神座，皆内向。设酒樽各於神座之左，设罍洗及篚於酒樽之左，俱内向，（并实以巾爵。）执樽罍洗篚者各位於樽罍洗篚之后。奉礼设献官位於罍洗之左而右向，执事者於其后，皆以近神为上。郊社丞与良酝之属实樽罍。献官以下俱就位，立定，谒者赞拜，献官以下皆再拜。祝与执樽罍洗篚者各就位。太官丞出诣馔所。
谒者进献官之左，白： 有司谨具，请行事。 退复位。太官丞引馔入，太祝迎引设於神座前讫，太官丞以下还本位，祝还樽所。谒者引献官诣罍洗盥手洗爵，诣酒樽所，执樽者举幂，献官酌酒，进神座前跪奠爵，俯伏，兴，少退，向座立。太祝持版进於神座之右，跪读祝文曰： 维某年岁次月朔日，子嗣天子遣具官姓名敢昭告於国门：霖雨淹久，害於百穀，惟灵降福，应时开霁。谨以清酌嘉荐明告於神，尚飨。 祝兴，献官再拜，太祝跪奠版於神座，俯伏，兴，还樽所。献官再拜讫，谒者引还本位。祝进跪彻豆，俯伏，兴，还樽所。祝与执樽罍篚者俱复执事位。谒者赞拜，献官以下皆再拜。谒者进献官之左，白： 礼毕。 遂引献官以下出。每祭皆如之。祝版皆燔於斋所。（若雨止，报祠用少牢，饮福与祈同。祝文曰： 前日以霖雨式陈诚祷，惟神降祉，应时开霁。谨以清酌少牢，粢盛庶品，明荐於神，尚飨。 ）
诸州祈社稷（县祈附）
前二日，本司扫除坛之内外，又为瘗埳於坛北如常。设上佐（县则县丞，以下仿此。）以下次於社坛西门之外道北，随地之宜。
前一日，诸祈官皆於祭所清斋一日。掌事者馔酒脯醢。设上佐位於稷坛西北，掌事以下位於西门之内道北，俱重行东向，以南为上。设赞唱者位於上佐东北，东面南上。设望瘗位於瘗埳北，南向如常。设上佐以下门外位於西门之外道南，俱重行北面，以东为上。
其日夙兴，本司帅其属守社坛四门，去壝九十步所（县七十步。）禁断行人。掌事者入设神席樽坫罍洗篚幂如常祭之仪。（每座各笾一豆一，篚实巾二爵二。配座皆爵一，并置於坫。）
质明，上佐以下各服其服，本司帅掌事者入实樽罍，祝以祝版各置於坫，又以币各置於篚，设於馔所。（其币各长一丈八尺。）赞礼者引上佐以下俱就门外位。赞唱者先入就位。祝与执樽罍篚者入，当社坛北，重行南向，以东为上。立定，赞唱者曰： 再拜。 祝以下皆再拜。执樽者各升自西阶，立於樽所，执罍篚者各就位。诸祝诣社坛，升自西阶，行扫除讫，降，又诣稷坛，升行扫除讫，诸祝出，奉币篚入，就瘗埳北位。赞礼者引上佐以下入就位，立定，赞唱者曰： 再拜。 上佐以下皆再拜。
赞礼者进上佐之左，白： 请行事。 还本位。赞唱者曰： 再拜。 上佐以下皆再拜。初白请行事，掌馔者帅执馔者奉馔陈於西门之外。祝以币北向授上佐，赞者引上佐升坛北陛，南向跪奠於社神座前讫，兴，少退再拜讫，复位。又祝以币授上佐，上佐奉币，升稷坛跪奠如社坛之仪。讫，掌馔者引馔入，社稷之馔升自北阶，配座之馔升自西阶，诸祝迎引於坛上各设於神座前讫，掌馔者降自西阶复位，诸祝各还樽所。
赞礼者引上佐诣罍洗，盥手洗爵，自社坛北阶升，诣社神酒樽所，执樽者举幂，上佐酌酒，进诣神座前，南向跪奠爵，兴，少退，南向立。祝持版进於神座之右，西面跪读祝文曰： 岁月日子（如常。）刺史姓名，（县则县令姓名，下仿此。）谨遣具位姓名敢昭告於社神，（自社稷以下祝文并与国祈同。）尚飨。 讫，兴，上佐再拜，祝进跪奠版於神座，兴，还樽所。上佐再拜讫，赞礼者引上佐诣配座酒樽所，取爵於坫，执樽者举幂，上佐酌酒，进诣后土氏神座前，西向跪奠爵，兴，少退，西向立。祝持版进於神座之左，南面跪读祝文尚飨讫，兴，上佐再拜，祝进跪奠版於神座，兴，还樽所。上佐再拜讫，赞礼者引上佐降自北阶，诣罍洗盥手洗爵，诣稷坛之北阶，升献如社坛之仪。献讫，赞礼者引上佐降复位。诸祝各进神座前，跪彻豆，兴，还樽所。赞唱者曰： 再拜。 上佐以下皆再拜。
赞礼者进上佐之左，白： 请就望瘗位。 赞者引上佐就望瘗位，南向立。祝以篚进於神前取币及血、黍稷饭，皆寘於埳。赞唱者曰： 可瘗。 埳东西各二人窴土，半埳，赞者进上佐之左，白： 礼毕。 遂引出，诸执事者以次出。诸祝与执樽罍篚者降复执事位，赞唱者曰： 再拜。 祝以下俱再拜以出。其祝版燔於斋所。（得雨报祠以羊豕，其祭器之数及饮福、受胙、瘗币血皆与正祭同，馀与祈礼同。祝文自社稷及后土、后稷等并与国祈报同。）
诸州祈诸神（县祈附）
前一日，本司设上佐（县则县丞，以下仿此。）以下次於祈所，随地之宜。又为瘗埳於神座之南，方深取足容物。诸祈官皆於祈所清斋一日。掌事馔酒脯醢。（每座笾豆各一。）
祈日质明，去祭所七十步（县五十步。）禁止行人。上佐以下各服其服。祝帅掌事者奉席入设神座於北厢，南向。（若更有诸座，则以西为上。）赞礼者帅执樽者设樽於神座之左，北向；设洗於酒樽东，北向；罍水在洗东，篚在洗西，南肆；（篚实以巾爵。）执樽罍篚者各位於樽罍篚之后。设上佐以下位於神座东南，重行西面，以北为上。设赞唱者位於上佐西南，西向。设望瘗位於瘗埳之南，北向西上。设门外位於东门之外道南，北向西上。掌事者入实樽罍。祝以祝版置於坫，又以币置於篚，设於馔所。（其币各长一丈八尺。）
赞礼者引上佐以下俱就门外位。赞唱者先入就位。祝与执樽罍篚者入当神座前，重行，北面西上，立定，赞唱者曰： 再拜。 祝以下皆再拜。执樽罍篚者各就位。祝进神座前行扫除讫，赞礼者引上佐以下入就位，立定，赞唱者曰： 再拜。 上佐以下皆再拜。
赞礼者进上佐之左，白： 请行事。 还本位。祝升诣酒尊所，立定，赞唱者曰： 再拜。 上佐以下皆再拜。初白请行事，掌馔者帅执馔者奉馔陈於西门之外。祝以币授上佐，上佐受币，跪奠於神座前讫，兴，少退再拜讫，复位。掌馔者引馔入，祝迎引於座首，各设於神座前讫，执馔者退复位，祝还樽所。
赞礼者引上佐诣罍洗，盥手洗爵，诣酒樽所，执樽者举幂，上佐酌酒，赞礼者引上佐诣神座前，北向跪奠爵，兴，少退，北向立。祝持版进於神座之右，东面跪读祝文（文与祈社同。）讫，兴，上佐再拜，祝进跪奠版於神座，兴，还樽所，（若更有诸座，祈官酌献皆如其仪，唯不盥洗，其祝文与上同。）赞礼者引上佐还本位。祝进神座前跪彻豆，兴，还樽所。赞唱者曰： 再拜。 上佐以下皆再拜。
赞礼者进上佐之左，白： 请就望瘗位。 上佐就望瘗位，北面立。祝以币血寘於埳，埳东西各二人窴土。半埳，赞礼者进上佐之左，白： 礼毕。 遂引上佐以下出。讫，祝与执樽罍篚者俱复执事位。赞唱者曰： 再拜。 祝以下皆再拜以出。其祝版燔於斋所。（若祈海渎等，其币沈之。设奉币位，各向所祈之水。沈之时节，一与瘗同。若祈先代帝王，其瘗币如正祭之礼。）
得雨报祠，牢馔、饮福、受胙、瘗币血皆同祭社之礼，（若非岳镇海渎、先代帝王，唯饮福，不受胙。其瘗埳之位，仍依祈礼。若海渎等，沈币，又并沈血。其奉币血位及沈之仪节，准祈沈之礼。若报祠先代帝王，瘗币与祈同。）馀皆与祈礼同，祝文与祈社同。
诸州禜城门（县禜附）
若霖雨不止，禜祭城门，设神座皆内向，设瓢赍之樽各於神座之左，设罍洗及篚於酒樽之左，俱内向。设司功（县则县尉。）位於罍洗之左而右向，执事者位於其后，皆以近神为上。赞礼者赞拜。无币，不为瘗埳，馀与祈诸神同。祝文曰： 维某年岁次月朔日，子刺史姓名（县则县令姓名。）遣具位姓名昭告於城门：霖雨淹久，害於百穀，惟灵降福，应时开霁。谨以清酌嘉荐，明告於城门，尚飨。 若雨止，报祠用特牲饮福，馀与禜同。祝曰 前以霖雨，式陈诚祷，惟灵降祉，应时开霁 。（馀同上。）
