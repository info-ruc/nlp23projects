<strong>礼八十一开元礼纂类十六吉礼十三</strong>
诸州祭社稷（诸县祭社稷附）
前三日，刺史（县则县令，下仿此。）散斋於别寝二日，致斋於厅事一日。亚献以下应祭之官，散斋二日各於正寝，致斋一日皆於坛所。（上佐为亚献，录事参军及判司为终献。若刺史及上佐有故，并次差摄之。县则丞为亚献，主簿及尉通为终献。若县令以下有故，并以次差，不足则州官及比县充。）诸从祭之官，各清斋於公馆一日。（从祭官，刺史未出之前，先赴祭所。斋皆如别仪。）
前二日，本司先修除坛之内外，（其坛方二丈五尺，高三尺，四出阶，三等。）为瘗埳二於坛西门之外道北，南向。（县埳於坛北，方深足容物。）设刺史次於社坛西门之外道北，南向。（县令同。）诸祭官以下次於刺史次西北，俱南向，以东为上。
前一日晡后，本司帅其属守社稷坛四门，去壝九十步所（县七十步。）禁止行人。本司设刺史位於北门之内道西，南向。（若刺史有故，摄祭初献位於亚献之前，东面。县令位同。）设亚献、终献位於社稷坛西北。设掌事者位於西门之内道北，俱每等异位，东向南上。设赞唱者位於终献东北，东面南上。设州官位於祭官掌事者之北，东面。（县从祭官位同。）府官位於东方，当州官，西面，俱重行南上。（县无府官以下至此。）设望瘗位於埳北，南向东上。设门外位：祭官以下於西门之外道南，州官於祭官之南，俱重行北面，以东为上。（县从祭官位同。）府官於东门之外道南，重行北面，以西为上。（祭器之数，每座樽二、笾八、豆八、簋二、簠二、俎三，羊豕及腊各一俎。县同。）掌事者以樽坫升自西阶，各设於坛上西北隅，配座之樽在西，俱南向东上，皆加勺幂。社稷皆爵一，配座皆爵四，各置於坫。设洗於社坛北陛之西，去坛三步所，南向；罍水在洗西，加勺幂，篚在洗东，北肆，实爵六、巾二，加幂；执樽罍洗篚者各位於樽罍洗篚之后。
祭日未明，烹牲於厨。（祝以豆二取牲血。）夙兴，掌馔者实以祭器。（牲体羊豕皆载右胖。前脚三节肩臂臑，节一段，皆载之。后脚三节，节一段，去下一节，载上肫胳二节。又取正脊、脡脊、横脊、短胁、正胁、代胁各二骨以并。馀皆不设。簋实黍稷，簠实稻粱。笾实石盐、乾鱼、枣、栗、榛、菱、芡、鹿脯。豆实韮菹、醓醢，菁菹、鹿醢，芹菹、兔醢，笋菹、鱼醢。若土无者，各以其类充之。）本司帅掌事者以席入自西门，诣坛西阶升，设社稷神座各於坛上近南，北向。又设后土氏神座於社神之左，后稷氏神座於稷神之左，俱东向，席皆以莞。
质明，诸祭官及从祭之官各服其服。（祭官服祭服。从祭之官应公服者公服，非公服者常服。）本司帅掌事者入实樽罍。（每座樽二，一实玄酒为上，一实醴齐次之。）祝版各置於坫。祝以币各置於篚，与血豆俱设於馔所。（社稷之币皆用黑，各长丈八尺。）赞唱者先入就位。祝与执樽罍篚者入自西门，当社坛北重行南向，以东为上。立定，赞唱者曰： 再拜。 祝以下皆再拜。执樽者升自西阶，立於樽所。执罍篚者各就位。诸祝诣社坛，升自西阶，行扫除讫，降，诣稷坛，升，行扫除如社坛之仪，降，行扫除於下讫，皆就位。
刺史将至，（县则县令将至。下仿此。）赞礼者引祭官及从祭之官与掌事者俱就门外位。刺史至，参军事引之次。赞唱者先入就位。（县令，赞礼者引。下仿此。）刺史停於次少顷，服祭服出次，参军事引刺史入自西门，就位南向；参军事立於刺史之东，少退，南向。赞礼者引祭官以下及从祭之官以次入就位。（凡导引者，每曲一逡巡。）立定，赞唱者曰： 再拜。 刺史以下皆再拜。
参军事少进刺史之左，西面白： 请行事。 退复位。本司帅执馔者奉馔陈於西门之外。祝以币授刺史，参军事引刺史自北阶升社坛，南向跪奠币於社神座前讫，兴，少退，再拜。祝又以币授刺史，参军事引刺史升稷坛，南向跪奠币於稷神座如社坛之仪讫，参军事引刺史降复位。
本司引馔入，社稷之馔升自北阶，配座之馔升自西阶，诸祝迎引於坛上，设於神座前。（笾豆，盖幂先彻乃升；簋簠既奠，卻其盖於下。笾居右，豆居左，簋簠居其閒。羊豕二俎横而重於右，腊特於左。）本司与执馔者降自西阶，复位，诸祝各还樽所。
参军事引刺史（县，赞礼者引县令。下同。）诣罍洗，执罍者酌水，执洗者跪取盘，兴，承水，刺史盥手，执篚者跪取巾於篚，兴，进，刺史帨手讫，执篚者受巾，跪奠於篚；遂取爵兴以进，刺史受爵，执罍者酌水，刺史洗爵，执篚者又取巾於篚，兴，进，刺史拭爵讫，受巾，奠於篚，奉盘者跪奠盘，兴。参军事引刺史自社坛北阶升，诣社神酒樽所，执樽者举幂，刺史酌醴齐。参军事引刺史诣社神座前，南向跪奠爵，兴，少退，南向立。祝持版进於神座之右，西向跪读祝文曰： 维某年岁次月朔日，子某官姓名敢昭告於社神：惟神德兼博厚，道著方直，载生品物，含养庶类。谨因仲春，（仲秋。）祗率常礼，恭以制币牺齐，粢盛庶品，备兹明荐，用申报本，以后土句龙氏配神作主，尚飨。 （县祝文以下并同。）讫，祝兴，刺史再拜，祝进跪奠版於神座，兴，还樽所。刺史拜讫，参军事引刺史诣配座酒樽所，取爵於坫，执樽者举幂，刺史酌醴齐，参军事引诣后土氏神座前，西向跪奠爵，兴，少退，西向立。祝持版进於神座之左，南面跪读祝文曰： 爰兹仲春，（仲秋。）厥日惟戊，敬修常事，荐於社神。惟神功著水土，平易九州，昭配之义，实通祀典。谨以牺齐粢盛庶品，式陈明荐，作主侑神，尚飨。 祝兴，刺史再拜，祝进跪奠版於神座，兴，还樽所。刺史拜讫，参军事引刺史进当社神座前，南向立。祝各以爵酌福酒，合置一爵，祝持爵进於刺史之右，东向立。刺史再拜受爵，跪祭酒，啐酒，奠爵，兴。祝帅执馔者以俎进，跪减社神座前胙肉，（各取前脚第二骨。）共置一俎上，兴。祝持俎东向进，刺史受以授左右。刺史跪取爵，遂饮卒爵，祝进受爵，复於坫。刺史兴，再拜。
参军事引刺史降自北阶，诣罍洗盥手洗爵，自稷坛北阶升，诣稷神酒樽所，执樽者举幂，刺史酌醴齐。参军事引刺史诣稷神座前，南向跪奠爵，兴，少退，南向立。祝持版进於神座之右，西面跪读祝文曰： 敢昭告於稷神：惟神播生百穀，首兹八政，用而不匮，功济萌黎。恭以制币牺齐，粢盛庶品，祗奉旧章，备兹瘗礼，以后稷弃配神作主，尚飨。 讫，祝兴，刺史再拜，祝进跪奠版於神座，兴，还樽所。刺史拜讫，参军事引刺史诣配座酒樽所，刺史取爵於坫，执樽者举幂，刺史酌醴齐。参军事引刺史诣后稷氏座前，西向跪奠爵，兴，少退，西向立。祝持版进於神座之左，南面跪读祝文曰： 敢昭告於后稷氏：爰以仲春，（仲秋。）恭修常礼，荐於稷神。惟神功协稼穑，阐修农政，允兹从祀，用率旧章。谨以牺齐粢盛庶品，式陈明荐，作主配神，尚飨。 讫，祝兴，刺史再拜，祝进跪奠版於神座，兴，还樽所。刺史拜讫，参军事引刺史诣稷神座前，南向立，饮福受胙如社坛之仪讫，参军事引刺史降自本阶，还本位。
初刺史献将毕，赞者引亚献诣罍洗盥手洗爵，升献如刺史之仪。（唯不读祝文，不受胙。）亚献将毕，赞礼者引终献诣罍洗盥洗，升酌终献如亚献之仪讫，降复位。
诸祝各进神座前，跪彻豆，兴，还樽所。赞唱者曰： 赐胙，再拜。 非饮福受胙者皆再拜。赞唱者又曰： 再拜。 刺史以下皆再拜。
参军事少进刺史之左，西面白： 请就望瘗位。 参军事引刺史就望瘗位，南向立。祝於神前取币及血寘於埳，赞唱者曰： 可瘗。 埳东西面各二人窴土。半埳，参军事进刺史左白： 礼毕。 遂引刺史出还次，赞礼者引祭官以下次出。诸祝及执樽罍篚者降复掌事位。赞唱者曰： 再拜。 祝以下皆再拜以出。其祝版燔於斋所。
诸州释奠於孔宣父（县释奠附）
前享三日，刺史（县则县令，下仿此。）散斋於别寝二日，致斋於厅事一日。亚献以下应享之官，散斋二日各於正寝，致斋一日於享所。（上佐为亚献，博士为终献。若刺史、上佐有故，并以次差摄；博士有故，取参军以上摄。县丞为亚献，主簿及尉通为终献。县令有故，并以次差充当。县阙则差比县及州官替充。）其日，助教及诸学生皆清斋於学馆一宿。
前享二日，本司扫除内外。又为瘗埳於院内堂之壬地，方深取足容物，南出阶。本司设刺史以下次於门外，随地之宜。
前享一日晡后，本司帅其属守门。本司设三献位於东阶东南，每等异位，俱西面；设掌事位於三献东南，西面北上。设望瘗位於堂之东北，当瘗埳西向。设助教位（县学官位，下仿此。）於西阶西南，当掌事位；学生位於助教之后，俱东面北上。设赞唱者位於三献西南，西面北上。又设赞唱者位於瘗埳东北，南向东上。设三献门外位於道东，每等异位，俱西面；掌事位於终献之后，北上。祭器之数与祭社同。掌事者以樽坫升设於堂上前楹閒，北向；先圣之樽在西，先师之樽在东，俱西上，皆加勺幂；先圣爵一，配座爵四，各置於坫。设币篚於樽所。设洗直东荣，南北以堂深；罍水在洗东，加勺幂；篚在洗西，南肆，实爵三巾二於篚，加幂；执樽罍洗篚者各位於樽罍洗篚之后。
享日未明，烹牲於厨。夙兴，掌馔者实祭器。（其实与祭社同。）本司帅掌事者设先圣神座於堂上西楹閒，东向，设先师神席於先圣神座东北，南向，席皆以莞。
质明，诸享官各服祭服，助教儒服，学生青衿服。本司帅掌事者入实樽罍及币，（每座樽二，一实玄酒为上，一实醴齐次之。礼神之币用白，各长丈八尺。）祝版各置於坫。赞唱者先入就位。祝二人与执樽罍篚者入立於庭，重行，北面西上。立定，赞唱者曰： 再拜。 祝以下皆再拜。执樽罍篚者各就位。祝升自东阶，行扫除讫，降自东阶，各还斋所。
刺史将至，赞礼者引享官以下俱就门外位，助教、学生并入就门内位。刺史至，参军事引之次。（县令，赞礼者引，下仿此。）赞唱者先入就位。祝入升自东阶，各立於樽后。刺史停於次少顷，服祭服出次，参军事引刺史入就位，西向立，参军事退立於左。赞礼者引享官以下次入就位。（凡导引者每曲一逡巡。）立定，赞唱者曰： 再拜。 刺史以下皆再拜。
参军事少进刺史之左，北面白： 请行事。 退复位。祝俱跪取币於篚，兴，各立於樽所。（凡取物者皆跪俯伏而取以兴；奠物则跪奠讫，俯伏而后兴。）本司帅执馔者奉馔陈於门外。参军事引刺史升自东阶，进先圣神座前，西向立；祝以币北向授，刺史受币，参军事引刺史进，西向跪奠於先圣神座前，兴，少退，西向再拜。讫，参军事引刺史当先师神座前，北向立；祝又以币西向授，刺史受币，参军事引刺史进，北向跪奠於先师神座，兴，少退，北向再拜。参军事引刺史降复位。
本司引馔入，升自东阶，祝迎引於阶上，各设於神座前。（笾豆，盖幂先彻乃升；簋簠既奠，卻其盖於下。笾居右，豆居左，簋簠居其閒。羊豕二俎横而重於右，腊特陈於左。）设讫，本司与执馔者降出，祝还樽所。
参军事引刺史诣罍洗，执罍者酌水，执洗者跪取盘，兴，承水，刺史盥手，执篚者跪取巾於篚，兴，进，刺史帨手讫，执篚者受巾，跪奠於篚；遂取爵兴以进，刺史受爵，执罍者酌水，刺史洗爵，执篚者又跪取巾於篚，兴，进，刺史拭爵讫，受巾，跪奠於篚，奉盘者跪奠盘，兴。参军事引刺史升自东阶，诣先圣酒樽所，执樽者举幂，刺史酌醴齐。参军事引刺史诣先圣神座前，西向跪奠爵，兴，少退，西向立。祝持版进於神座之右，北面跪读祝文曰： 维某年岁次月朔日，子刺史（县令，下仿此。）具官姓名敢昭告於先圣孔宣父：惟夫子固天攸纵，诞降生知，经纬礼乐，阐扬文教，馀烈遗风，千载是仰，俾兹末学，依仁游艺。谨以制币牺齐，粢盛庶品，祗奉旧章，式陈明荐，以先师颜子配，尚飨。 祝兴，刺史再拜，祝进跪奠版於神座，兴，还樽所。
刺史拜讫，参军事引刺史，诣先师酒樽所，取爵於坫，执樽者举幂，刺史酌醴齐。参军事引刺史诣先师神座前，北向跪奠爵，兴，少退，北向立。祝持版进於神座之左，西向跪读祝文曰： 敢昭告於先师颜子：爰以仲春，（仲秋。）率遵故实，敬修释奠於先圣孔宣父，惟子庶几具体，德冠四科，服道圣门，实臻壸奥。谨以制币牺齐，粢盛庶品，式陈明献，从祀配神，尚飨。 祝兴，刺史再拜，祝进跪奠版於神座，兴，还樽所。
刺史拜讫，参军事引刺史诣东序，西向立。祝各以爵酌福酒，合置一爵，一祝持爵进刺史之左，北面立。刺史再拜受爵，跪祭酒，啐酒，奠爵，俯伏，兴。祝各帅执馔者进俎，跪减先圣神座前胙肉，（各取前脚第二骨。）共置一俎上。又以笾取稷黍饭，共置一笾。兴，祝先以饭进，刺史受以授执馔者，又以俎进，刺史受以授执馔者。刺史跪取爵，遂饮卒爵，祝进受爵，复於坫。刺史兴，再拜，参军事引刺史降复位。
初刺史献将毕，赞礼者引亚献诣罍洗，盥手洗爵，升献饮福如刺史之仪。（唯不读祝文，亦不受胙。）讫，降复位。初亚献将毕，赞礼者引终献诣罍洗盥洗，升献饮福如亚献之仪。讫，复位。（自此下至燔祝版，如祭社仪，唯祝取币降西阶为异。）
州学生束脩
（束帛一篚，一疋；酒一壶，二斗；脯一案，五脡。县礼同。）
其日平明，学生青衿服至学门，博士公服若儒服立於学堂东阶上，西面。赞礼者引学生立於门东，西面。（不自同於宾客。）陈束帛篚、酒壶、脯案於学生西南，当门北向，重行西上。将命者出，立於门西，东面白： 敢请行事。 学生少进曰： 某方受业於先生，敢请见。 将命者入告。博士曰： 某也不德，请子无辱。 将命者出告。学生曰： 某不敢为仪，敢固以请。 将命者入告。博士曰： 请子就位，某敢见。 将命者出告。学生曰： 某不敢以视宾客，请终赐见。 将命者入告。博士曰： 某辞不得命，敢不从。 将命者出告。执篚者以篚东面授学生。博士降俟於东阶下，西面。赞礼者引学生，执酒脯者从之。学生入门而左，立於西阶之南，东面。执酒脯者立於学生西南，东面北上。学生跪奠篚，再拜。博士答拜，学生还避，遂进，跪取篚。赞礼者引学生进博士前，东面授币，执酒脯者从奠於博士前。博士受币，赞者取酒脯币以东。执酒脯者出。赞礼者引学生立於阶閒近南，北面再拜讫，引出。
诸里祭社稷
前一日，社正及诸社人应祭者各清斋一日於家正寝。（正寝者，谓人家前堂待宾之所。）应设馔之家先修治神树之下。又为瘗埳於神树之北，方深取足容物。掌事者设社正位於稷座西北十步所，东面；诸社人位於其后，东面南上。设祝奉血豆位於瘗埳之北，南向。祭器之数，每座樽酒二并勺一，以巾覆之，俎一，笾二，豆二，爵二，簋二，簠二。（无礼器者，量以馀器充之。）
祭日未明，烹牲於厨。（唯以特豕，祝以豆取牲血，置於馔所。）夙兴，掌馔者实祭器。（牲体载右胖，折节如州县制，分载二俎。其樽，一实玄酒为上，一实清酒次之。笾实枣栗，豆实菹醢，簋实稷黍，簠实稻粱。）掌事者以席入，社神之席设於神树下，稷神之席设於神树西，俱北向。
质明，社正以下各服其服。掌事者以盥水器入，设於神树北十步所，加勺巾二爵一於其下，盛以箱。又以酒樽入，设於神树北近西，社神之樽在东，稷神之樽在西，俱东上南向，（置爵二及祝版於樽下。）执樽者立於樽后。掌事者入实樽酒讫，祝及执樽者（其祝以社人有学识者充之。）入当社神北，南向，以东为上，皆再拜。执酒樽者就樽后立，其执盥者就盥器后立。
赞礼者引社正以下俱就位，立定，赞礼者赞再拜，社正以下皆再拜，祝诣樽所。赞礼者赞再拜，社正以下皆再拜，掌事者以馔入，各设於神座前。（菹醢居前左右箱，黍稷在其閒，俎居其外。）讫，掌事者出。
赞礼者引社正诣盥器所，执盥者酌水，社正洗手，取巾拭手讫，洗爵，拭爵讫，赞礼者引社正诣社神酒樽所，酌酒讫，赞礼者引社正诣社神座前，跪奠爵於馔右，兴，少退，南向立。祝持版进社神座东，西面跪读祝文曰： 维某年岁次月朔日，子某坊（村则云某村，以下准此。）社正姓名合社若干人等，敢昭告於社神：惟神载育黎元，长兹庶物，时属仲春，（仲秋。）日惟吉戊，谨率常礼，恭用特牲清酌，粢盛庶品，祗荐於社神，尚飨。 祝兴，社正以下及社人等俱再拜。
赞礼者引社正诣稷神酒樽所，取爵酌酒讫，赞礼者引社正诣稷神馔前，南向跪奠酒於馔右，兴，少退，南向立。祝持版进於稷神座西，东向跪读祝文曰： 若干人等敢昭告於稷神：惟神主兹百穀，粒此群黎，今仲春吉戊，（秋云仲秋。）谨率常礼，恭以特牲清酌，粢盛庶品，祗荐於稷神，尚飨。 祝兴，社正以下及社人俱再拜。
赞礼者引社正立於社神座前，南向立。祝以爵酌社稷神福酒，合置一爵，进社正之右，社正再拜受酒讫，跪祭酒，遂饮卒爵，祝受爵还樽所，社正兴，再拜。
赞礼者引社正还本位，立定，赞礼者赞再拜，社正及社人俱再拜。讫，祝以血置於埳，埳东西各一人窴土。半埳，赞礼者少前，白： 礼毕。 遂引社正等出。祝与执樽者复当社神位再拜。讫，出其馀馔，社人等俱於此馂，如常会之仪。其祝版燔於祭所。
诸太子庙时享
斋
○戒将
享，有司卜日如别仪。凡应享之官，散斋二日，致斋一日，太乐工人等清斋，并如别仪。
○陈设
前享三日，右校清扫内外，守宫设享官以下次於斋坊之内。
前享二日，太乐令设轩悬之乐於庙庭如式。前享一日，奉礼设享官以下位於东门之内道北，执事位於道南，每等异位，俱重行西向，以北为上。设奉礼位於乐悬东北，赞者一人在南，差退，俱西面。设协律郎位於庙堂之上前楹閒近西，东向。设太乐令位於乐悬之间，北向。设门外位：享官以下皆於东门外道南，每等异位，北向西上。
前享一日，晡前三刻，庙令帅府史斋郎以樽坫罍洗篚幂入设於位，其笾豆鉶陈於庙座之东，加以巾盖。（笾豆各十，四，俎二，瓒一，簋簠各二，萧蒿坫盘各一，罍洗各一。设器物者皆濯而陈之。）晡后三刻，赞引引博士诣厨省视濯溉，还斋所。
享日未明十五刻，太官令帅宰人以鸾刀割牲，取膟膋共实一豆，置於馔所。
○晨祼
享日未明四刻，诸享官各服朝服，庙令、良酝令各率其属入实樽罍，（牺樽实以醴齐，象樽实以盎齐，罍樽实以清酒。其三樽之上樽实以玄酒。爵七、勺二、篚一，并设洗於堂下。其器并以乌漆。）太官令帅进馔者实诸笾豆簋簠。
未明三刻，奉礼帅赞者先入就位。赞引引博士、宫闱令及执樽罍篚幂者入自东门，当阶閒重行，北面西上。立定，奉礼曰： 再拜。 赞引引博士升堂上，各就位。宫闱令开埳室，出神主置於座讫，还执事位。
未明二刻，谒者引享官俱就东门外位。太乐令引工人入讫，赞引引亚献先入就位，再拜讫，行扫除，复位。
谒者引享官入就位。立定，奉礼曰： 再拜。 享官等再拜讫，谒者进初献之左，白： 有司谨具，请行事。 退复位。协律郎俯伏，举麾，工鼓柷，奏肃和之乐，三成，偃麾，戛敔，乐止。奉礼曰： 众官再拜。 众官在位者皆再拜。
谒者引初献诣罍洗，盥手洗瓒讫，谒者引初献升自东阶，诣
○馈食
取爵饮以授斋郎虚爵，俯伏，兴，再拜讫，赞引引复位。
赞引引亚献诣罍洗，盥手洗爵，升堂诣樽所，酌酒，入奠於神座前，兴，退户外，再拜讫，少退立。斋郎酌酒两爵合置一爵，亚献再拜，跪受爵，啐酒，遂饮卒爵，以爵授斋郎，俯伏，兴，再拜讫，引复位。次引终献如亚献之仪。
引复位讫，奉礼曰： 赐胙。 赞者曰： 再拜。 （饮福酒者不拜。）奏肃和之乐，一成止。赞者曰： 再拜。 在位者皆再拜讫，赞引进初献之左，白： 礼毕。 赞引各引享官以次出。赞引引博士以下俱就执事位。奉礼曰： 再拜。 博士以下皆再拜，引出。宫闱令纳神主如常仪。其祝版燔於斋坊。
三品以上时享其庙（四品五品六品以下附）
前享五日，筮於庙门之外。主人公服立於门东，西面；掌事者各服其服立於门西，东面北上。设筮席於闑西阈外，西面。筮者开韇出册，兼执之，东面受命於主人。主人曰： 孝曾孙某来日丁亥祗享於庙，尚飨。 （丁未必亥也，直举一日以言之，则己亥、辛亥，苟有亥焉可也。）筮者曰： 诺。 进就筮席，西面，以韇击册，遂述曰： 假尔太筮有常，孝曾孙某，来日丁亥祗享於庙，尚飨。 乃释韇，坐筮讫，兴，降席，东面称： 占曰从。 筮吉退；若不吉即筮远日，还如初仪。赞礼者进主人之左，告礼毕，掌事者彻筮席。
先享三日，主人及亚献、终献并执事者，各散斋二日於正寝，致斋一日於庙所。（同官僚佐之长为亚献，其次为终献，无则亲宾为之。）子孙及凡入庙者，各於其家清斋，皆一宿。（四品五品以上同。六品以下若有庙者，如五品以上之仪。无庙者筮於正寝之堂，主人公服立於堂上楹閒近东，西面。掌事者近西，东面北上。设筮席於主人之西，筮者开韇出册兼执之，东面受命於主人。主人曰 孝孙某来日丁亥春祠 ，其馀并同五品以上仪。亚献终献亲宾为之。）
前一日之夕，清扫内外，掌庙者整拂神幄。（六品以下无庙者，但清扫内外。）赞礼者设主人之位於东阶东南，西面，亚献、终献位於主人东南，掌事者位於终献东南，俱重行，西向北上。设子孙之位於庭，重行，北面西上。设赞唱者位於终献西南，西面。又设亚献以下位於门外之东，执事者在南差退，俱西向。设牲榜於南门之外，当门北面，以西为上；掌牲者位於牲西北，东面；诸祝位於牲后，俱北向；设亚献省牲位於牲前近东，西向。设祭器之数，每室樽二、簋二、簠二、二、鉶二、俎三；笾豆，一品二品各十，三品八。（四品五品各六。六品以下簋簠鉶俎各一，笾豆各二。）掌事者以樽入设前楹下，各於室户（六品以下无庙者不言室户。）之东，北面西上，皆加勺幂。（首座爵一，馀座皆爵四，置於坫。四品、五品、六品以下皆置於樽下，加勺幂。）设祭器於序东，西向。每座簋在前，簠次之，次之，鉶次之，笾次之，豆次之，俎在后；每座异之，皆以南为上，屈陈而下。设洗於东阶东南，东西当东霤，（五品以上同，六品以下当东荣，馀同。）南北以堂深；罍水在洗东，加勺幂；篚在洗西，南肆，实爵三巾二於篚，加幂；（凡器物皆濯而陈之。）执樽罍洗篚者各於樽罍洗篚之后。掌牲者以牲就榜位。赞礼者引亚献入，诣东阶升堂，遍视涤濯（於视濯，执樽者皆举幂告洁。）讫，引降就省牲位。亚献省牲，掌牲者前，东面举手曰： 腯。 还本位。诸祝各循牲一匝，北面举手曰： 充。 俱还本位。祝引掌牲者以次牵牲付厨。赞礼者引终献诣厨，省鼎镬，视濯溉。（亚献以下每事讫，各还斋所。）执馔者入彻簋簠笾豆俎鉶以出。
享日未明，烹牲於厨。夙兴，掌馔者实祭器。（牲体皆载右胖。前脚三节，节一段，肩臂臑皆载之；后脚三节，节一段，去下一节，载上肫胳二节；又取正脊、脡脊、横脊、短肋、正肋、代肋各二骨以并，馀皆不设。簋实稷黍，簠实稻粱，笾实石盐、乾脯、枣栗之属，豆实醢酱齑菹之类。六品以下簋实稷，簠实黍，笾实脯枣，豆实菹醢，馀同五品以上。）主人以下各服其服，掌事者入实樽罍，（每室二樽，一实玄酒为上，一实醴齐次之。）祝版各置於坫。（四品五品六品於樽所。）诸祝与奄人（四品五品无奄人，六品以下於正寝室内。）入立於庭，北面西上，立定，皆再拜讫，升自东阶，以次出神主，各置於座。（夫人之主，奄人奉出，俱并席处右。四品五品祝拜讫，升，整拂几筵。六品以下祝设神座於正寝室内，祖在西，东向，祢在祖东北，南向，皆有几筵。）
质明，赞礼者引亚献以下及子孙俱就门外位。赞唱者先入就位。诸祝与执樽罍者入立於庭，北面西上。立定，赞唱者曰： 再拜。 祝以下俱再拜，各就位。掌馔者奉馔陈於门外。赞礼者引主人入就位，又赞礼者引亚献以下及子孙以次入就位。立定，赞唱者曰： 再拜。 主人以下皆再拜。赞礼者进主人之左，白： 请行事。 退复位。掌馔者引馔入，升自东阶，诸祝迎引於阶上，各设於神座前。（笾居右，豆居左，簋簠鉶居其閒，羊豕二俎横陈重於右，腊俎特於左。四品五品同。六品特牲俎横於前。）执炉炭、萧稷、膟膋者，各从其俎升，置於室户外之左。（六品无庙则设於堂户外之左，馀同。）其萧稷各置於炉炭下，施设讫，掌馔以下降出。诸祝各取萧稷擩（而专反）於脂，燔於炉炭，还樽所。
赞礼者引主人诣罍洗，执罍者酌水，执洗者跪取盘，兴，承水，主人盥手，执篚者跪取巾於篚，兴，进，主人拭手，执篚者受巾，跪奠於篚；遂取爵，兴以进，主人受爵，执罍者酌水，主人洗爵，执篚者又跪取巾於篚，兴，进，主人拭爵讫，受巾，跪奠於篚，奉盘者跪奠盘，兴。（凡取物者，跪俯伏而取以兴，奠物则奠讫俯伏而后兴。）赞礼者引主人自东阶升堂，诣某祖酒樽所，（六品以下诣祖，下仿此。）执樽者举幂，主人酌酒。赞礼者引主人进诣某祖神座前，北面跪奠爵，兴，出户北面立。（四品五品同。六品以下西向奠爵，兴，少退西向立。）祝持版进於室户外之右，东面（四品五品同。六品以下祝持版进祖座之右，北面。）跪读祝文曰： 维某年岁次月朔日，子孝曾孙某官封某，（无封者单称官。六品以下称孝孙，馀同。无官者称名。）敢昭告於某祖考某谥、封祖妣某邑夫人某氏：时惟仲春，（夏云仲夏，秋云仲秋，冬云仲冬。）伏增远感。谨以柔毛、刚鬛、明粢、芗合、芗萁、嘉蔬、嘉荐、（四品五品云柔毛、刚鬛、嘉荐、普淖。六品以下无柔毛，馀同五品。）醴齐，恭荐祠享（春云祠，夏云礿，秋云尝，冬云烝。）於某祖考某谥，封某祖妣夫人某氏配，尚飨。 （祖考及孙各依尊卑称号。其祝文，四品以下同。）讫，兴，主人再拜，祝进跪奠版於神座，兴，还樽所。赞礼者引主人以次酌献如上仪。（唯不盥洗。）讫，赞礼者引主人诣东序，西向立。（四品五品同。六品以下诣先祖座前近东，西向立，馀同。）
诸祝各以爵酌福酒，合置一爵，一祝持爵进主人之左，北向立。主人再拜受爵，跪祭酒，啐酒，奠爵，兴。诸祝各帅执馔者以俎入减神前胙肉，共置一俎上；又以笾遍取稷黍饭共置一笾。祝先以饭笾进，主人受以授左右；祝又以俎次授，主人每受以授左右。讫，主人跪取爵，遂饮卒爵，祝进受爵，复於坫，（四品五品六品复於樽所，下仿此。）主人兴，再拜。赞礼者引主人降自东阶，还本位，西向立。
主人献将毕，赞礼者引亚献诣罍洗，盥手洗爵，升自东阶，诣某祖酒樽所，执樽者举幂，亚献酌清酒。赞礼者引亚献进诣某祖神座前，北向跪（五品以上同。六品以下诣先祖前，西向跪奠爵，兴，少退，再拜。）奠爵，兴，出户北向再拜。赞礼者引亚献以次酌献如上仪讫，赞礼者引亚献诣东序，西向立。（五品以上同。六品诣祖座近东，西向立。）诸祝各以爵酌福酒如初献仪。（唯不受胙。）又赞礼者引终献亦如初献仪，讫，降复位。
诸祝皆进神座前，跪彻豆，兴，还樽所。（彻者，笾豆各一少移於故处。）赞唱者曰： 再拜。 非饮福受胙者皆再拜。赞唱者又曰： 再拜。 主人以下皆再拜。赞礼者进主人之左，白： 礼毕。 遂引主人出，赞礼者引亚献以下出，子孙以次出。诸祝及执樽罍篚者俱复执事位，立定，赞唱者曰： 再拜。 诸祝以下皆再拜。执樽罍篚者出。诸祝与奄人椟神主纳於埳室如常仪讫，祝版焚於斋所。（四品五品以下无椟神主。）
褒圣侯祀孔宣父庙及王公以下皆用此礼，唯祝文别。
三品以上祫享其庙（禘享附）
前享五日筮於庙门之外。斋及设位、牲榜、祭器、省牲皆如时享之仪。掌事者以樽坫入设於庙堂上，皆於神座左。昭座之樽在前楹閒，北向，始祖及穆座之樽在户外，南向，俱以近神为上，皆加勺幂。（若始祖在曾祖以下，则设樽依亲庙之式，其首座爵一，馀座爵四，各置於坫。禘享，其未毁庙之樽坫於前楹下，各於室户之东，皆北向西上。）设祭器於序东，西向。每座簋在前，簠次之，次之，鉶次之，笾次之，豆次之，俎在后；每座异之，皆以南为上，屈陈而下。设洗於东阶东南，东西当东霤，南北以堂深；罍水在洗东，加勺幂；篚在洗西，南肆，实爵三巾二於篚，加幂；（凡器皆濯而陈之。）执樽罍篚幂者各位於樽罍篚幂之后。
享日未明，烹牲於厨。夙兴，掌馔者实祭器。（牲体折节所载及诸祭器所实如时享。）掌庙者设神座於庙堂之上，自西序以东。始祖座於西序，东向。昭座於始祖座东北，南向；穆座於东南，北向：俱西上。（若始封者仍在曾祖以下，则空东面之座，依昭穆南北设之。每座皆有屏风几席，设趺椟如式。禘又设未毁庙主各於其室，如时享。）主人以下各服其服。掌事者入实樽罍。（每室四樽：一实醴齐为上，一实盎齐次之，玄酒各实於上樽。设玄酒者，重古，陈而不酌。）祝版各置於坫。诸祝与奄者入立於庭，北面西上；掌事者持腰舆从入，立於东阶下，西面北上。立定，祝与奄者皆再拜讫，帅腰舆升自东阶，诣始祖庙，入开埳室，出神主置於舆，出诣座前，以主置於座。以次出神主如上仪讫，还斋所。（夫人之主，奄人奉出，俱并而出，处右。禘又以次出毁庙主如上，未毁庙主出置於室内之座如时享。）
质明，赞礼者引亚献以下及子孙俱就门外位。赞唱者先入就位。诸祝与执樽罍者入立於庭，北面西上，立定，赞唱者曰： 再拜。 祝以下皆再拜，各就位。掌馔者帅执馔者奉馔陈於门外。
赞礼者引主人入就位，又赞礼者引亚献以下及子孙以次入就位，立定，赞唱者曰： 再拜。 主人以下皆再拜。赞礼者进主人之左，白： 请行事。 退复位。掌馔者引馔入，升自东阶，诸祝迎引於阶上，各设於神座前。（笾居右，豆居左，簋簠鉶居其閒，羊豕二俎横陈重於右，腊俎特於左。）执炉炭、萧稷、膟膋者从其俎升设於神座之左少后，其萧稷各置於炉炭下，施设讫，掌馔者以下降出；诸祝各取萧稷擩於脂，燔於炉炭，还樽所。
赞礼者引主人诣罍洗，执罍者酌水，执洗者跪取盘，兴，承水，主人盥手，执篚者跪取巾於篚，兴，进，主人拭手，执篚者受巾，跪奠於篚；遂取爵兴以进，主人受爵，执罍者酌水，主人洗爵，执篚者又跪取巾於篚，兴，进，主人拭爵讫，受巾，跪奠於篚，奉盘者跪奠盘，兴。赞礼者引主人自东阶升堂，诣始祖酒樽所，执樽者举幂，主人酌醴齐。赞礼者引主人进诣始祖神座前，西向跪奠爵，兴，少退，西向立。祝持版进神座之右，北面跪读祝文曰： 维某年岁次月朔日，子孝曾孙某官封某敢昭告於始祖考某谥、封祖妣夫人某氏：岁序推迁，伏增远感。谨以柔毛、刚鬛、明粢、芗合、芗萁、嘉蔬、嘉荐、醴齐，恭荐祫事（禘云禘事。）於始祖考某谥，封始祖妣夫人某氏配，尚飨。 （祖考及子孙各依尊卑称号，其祝文同。）讫，兴，主人再拜，祝进跪奠版於神座，兴，还樽所。赞礼者引主人依昭穆酌献如上仪。（唯不盥洗。）讫，赞礼者引主人诣东序，西向立。诸祝各以爵酌福酒，合置一爵，一祝持爵进主人之左，北向立。主人再拜受爵，跪祭酒，啐酒，奠爵，兴。诸祝各帅执馔者以俎进，减神座前胙肉，共置一俎上；又以笾遍取稷黍饭，共置一笾。祝先以饭笾进，主人受以授左右；祝又以俎以次进，主人每受以授左右。讫，主人跪取爵，遂饮卒爵，祝进受爵，复於坫，主人兴，再拜。赞礼者引主人降自东阶，还本位，西向立。
主人献将毕，赞礼者引亚献诣罍洗，盥手洗爵，升自东阶，诣始祖酒樽所，执樽者举幂，亚献酌盎齐。赞礼者引亚献进诣始祖神座前，西向跪奠爵，兴，少退，西向再拜。赞礼者引亚献以次酌献如上仪。讫，赞礼者引亚献诣东序，西向立。诸祝各以爵酌福酒如初献之仪。（唯不受胙。）又赞礼者引终献升献饮福如亚献之仪。讫，降复位。
诸祝皆进神座前，跪彻豆，兴，还樽所。赞礼者曰： 再拜。 非饮福受胙者皆再拜。赞唱者又曰： 再拜。 主人以下皆再拜。赞礼者进主人之左，白： 礼毕。 遂引主人出，赞礼者引亚献以下及子孙以次出。诸祝与执樽罍篚者俱复执事位，立定，赞唱者曰： 再拜。 诸祝以下皆再拜。执樽罍篚者出，诸祝与奄者椟神主置於舆，纳於埳室如常仪。
王公以下拜扫（寒食附）
先期卜日如常。
前一日，掌事者设次於茔南百步道东，西向北上。备芟翦草木之器。赞礼者设主人以下位茔门外之东，西面，以北为上。
其日，主人到次，改服公服，无者常服。赞礼者曰： 再拜。 主人以下俱再拜。赞礼者引主人以下入，奉行坟茔，（精灵感慕，有泣无哭。）至於封树内外，环绕哀省三周。其荆棘虑与荒草连接者，皆随即芟翦，不令火田得及。扫除讫，赞礼者引主人以下复门外位。赞礼者曰： 再拜。 主人以下皆再拜。赞礼者引之次，遂还第。
若解满或远行辞墓，若外官解满或京官辞墓，哭而后行。
其寒食上墓如前拜扫仪，唯不占日。（古者宗子去他国，庶子无庙。孔子曰： 许向墓遥为坛，以时祭。 即今之上墓，义或有凭。然神道尚幽，不可逼黩茔域，宜於茔南山门之外，设净席为位，遥祭以时馔，如平生所嗜。若一茔数墓，每墓各设位席，昭穆异列，以西为上。主人盥手奠爵，三献而止。彻馔讫，主人以下泣辞茔。食馀馔者可於他僻处，不见坟所，孝子之情也。）
