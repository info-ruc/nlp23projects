<strong>礼八十七开元礼纂类二十二嘉礼六</strong>
皇太子纳妃
临轩命使
将行纳采，制命使者，吏部承以戒之。
前一日，尚舍奉御设御幄於太极殿北壁下，南向。卫尉设群官次於东西朝堂，太乐令展宫悬，并如常仪。
其日，典仪设文官一品以下五品以上位於横街之北，西面北上，朝集使五品以上合班；六品以下位於横街南，朝集使六品以下合班，蕃客又於其南，皆西面北上。设武官五品以上位於横街北，东面北上，朝集使五品以上合班，诸亲位於其南；六品以下位於横街南，朝集使六品以下、蕃客等又在南，皆东面北上。设典仪位於悬之东北，赞者二人在南，少退，俱西向。设举麾位於殿上西阶之西，东面。设使者受命位於横街南，道东，北面西上。奉礼设门外位：文官一品以下五品以上位於顺天门外道东，每等异位，重行西面；武官三品以下位於门西，每等异位，俱重行东面，以北为上。
未明二刻，诸卫勒所部屯门，布黄麾半仗入陈於殿庭如常仪。群官依时刻集朝堂，俱就次各服朝服。侍中量时刻版奏： 请中严。 鈒戟近仗就陈於閤外。太乐令以下帅工人入就位。诸侍卫之官各服其器服。侍中、中书令以下诸侍臣俱诣閤奉迎。典仪帅赞者先入就位。吏部、兵部各赞群官出次，典谒各引就门外位。
侍中版奏： 外办。 皇帝服衮冕出坐如常仪。通事舍人引群官以次入就位，立定，典仪曰： 再拜。 赞者承传，群官在位者皆再拜。吏部与礼部侍郎赞使主副出，典谒引就受命位。侍中前承制，降诣使者西北，东面称： 有制。 使主副俱再拜。侍中宣制讫，使主副又再拜。侍中还侍位。典谒引使主副出。初使者将出，典仪曰： 再拜。 赞者承传，群官在位者皆再拜。通事舍人引群官出。
侍中前跪奏称： 侍中臣某言，礼毕。 俯伏，兴，还侍位。皇帝降座，入自东房，侍卫警跸如来仪，侍臣从至閤。使主副乘辂备仪仗而行，从者乘车以从。
纳采
前一日，主人设使者次於大门之外道右，南向。
其日大昕，使者公服至於妃氏大门外，掌次者延入次。（凡宾主及行事者皆公服。）主人受其礼於庙。（无庙者受於正寝。）掌事者布神席於室户外之西，莞筵纷纯，加藻席画纯，南向，右雕几。使者出次，谒者引立於大门外之西，东面。主人立於大门内，西面。傧者立於主人之左，北面受命，出，立於门东，西面曰： 敢请事。 使者曰： 奉制，作俪储宫，允归令德，率由旧章，使某纳采。 傧者入告。主人曰： 臣某之子不教，若如人，既蒙制访，臣某不敢辞。 傧者出告。掌畜者以雁授使副，使副进授使者，退复位。使者左手执之。傧者引主人迎於大门之南，北面再拜。使者不答拜。谒者引使者入门而左，主人入门而右。使者升自西阶，立於楹閒，俱南面，西上。主人升自东阶，进使者前，北面。使者曰： 某奉制纳采。 主人降诣阶閒，北面再拜稽首，升，进，北面受雁，退立於东阶上，西面。使者降自西阶以出。
问名
使者既出，立於门外之西，东面。初使者降，左右受雁於序端，主人降立於内门东厢，西面。傧者进受命，出请事。使者曰： 某将加卜筮，奉制问名。 傧者入告。主人曰： 制以某之子备数於储宫，臣某不敢辞。 傧者出告。掌畜者以雁授使副，主人拜迎入，俱升堂南面，如纳采仪。使者曰： 某奉制问名，将加诸卜筮。 主人降诣阶閒，北面，再拜稽首，升，进，北面受雁，少退，仍北面，曰： 臣某第某女，某氏出。 使者降自西阶，出，立於内门外之西，东面。初使者降，主人退於阼阶东，左右受雁於序端，主人降立於内门东厢，西面。傧者进受，出请事。使者曰： 礼毕。 傧者入告。主人曰： 某公为事，故至於某之室。某有先人之礼，请礼从者。 （其仪与纳后礼宾同。）
纳吉
前一日，主人设使者次如常。
其日大昕，使者至妃氏大门，以下傧者出请事，如纳采仪。使者曰： 加诸卜筮，占曰协从，制使某也纳吉。 傧者入告。主人曰： 臣某之子弗教，惟恐不堪。龟筮云吉，臣某谨奉典制。 傧者出告。掌畜者以雁授使副，主人迎拜入，俱升堂南面，并如纳采仪。主人降诣阶閒，北面再拜稽首，升，进，北面受雁。使者降自西阶，立於大门外之西，东面。初使者降，主人还阼阶东，左右受雁於序端。主人降立於内门，西面。傧者进受命，出请事。使者曰： 礼毕。 其傧使者皆如问名之仪。
纳徵
前一日，主人设使者次如常仪。
其日大昕，使者至妃氏大门外，掌次者延入次。执事者设布幕於内门之外，玄纁束帛陈於幕上。乘马陈於幕南，北首西上。执事者奉穀珪以椟，俟於幕东，西面。主人掌事者设几筵如常。使者出次，谒者引立於大门外之西，东面。主人立於大门内，西面。傧者进受命，出请事。使者曰： 制使某以玉帛乘马纳徵。 傧者入告。主人曰： 奉制赐臣以重礼，臣某祗奉典制。 傧者出告。又傧者引主人迎於大门外之南，北面再拜。使者不答拜。谒者引使者入门而左，主人入门而右。至於内门外，使者立於门西，东面北上；主人立於门东，西面。执事者坐，启椟取珪，加於玄纁上，兴，以授使副，使副进授使者，退复位。使者受玉帛。谒者引使者入门而左，主人入门而右。牵乘马者从入，三分庭一在南，北首西上。使者升自西阶，立於楹閒，俱南面西上。主人升自东阶，进使者前，北面。使者曰： 某奉制纳徵。 主人降诣阶閒，北面再拜稽首，升，进，北面受玉帛。使者降自西阶，出，立於内门外之西，东面。初使者降，主人还阼阶东，左右受玉帛於序端。主人降立於内门内，西向。於主人受玉帛，受马者自左受之以东。牵马者既授马，自前西出。傧者进受命，出请事。使者曰： 礼毕。 其傧使者如纳吉之仪。
告期
前一日主人设次、设几筵及傧者受命请事等并如纳采仪。使者曰： 询於龟筮，某月某日吉。制使某告期。 其授雁、升堂受命之仪，一如纳采。使者曰： 某奉制告期。 主人降诣阶閒，北面再拜。以下礼毕如纳采。其傧使者如纳徵仪。
告庙
有司以特牲告如常礼。祝文临时撰。
册妃
前一日，主人设使者次如常。设宫人次於使者西南，俱东面，障以行帏。
其日，奉礼设使者位於大门外之西，东向，使副及内侍位於使者之南，举册案及玺绶命服者在南，差退，俱东向。设主人位於门南，北面。设使者以下及主人位於内门外，仪皆如之。设典内位於内门外主人南，西面。设宫人位於门外，於使者之后，俱重行东向，以北为上，障以行帏。设赞者二人位於东阶东南，西向。典内先置一案於閤外，近限。
使主副朝服，乘辂持节，备仪仗，鼓吹备而不作。至妃氏大门外，使者降辂，掌次者延入次。宫人等各之次。掌严奉褕翟衣及首饰，内厩尉进厌翟车於大门之外道西，东向，以北为上。诸卫率其属布妃仪仗如常。
使者出次，典谒引使者以下，持节者前导，及宫人、典内各就位，持节者立於使者之北，少退，俱东向。主人朝服出迎於大门外之东，西面立定，少顷，北面再拜。使者不答拜。典谒引使者，持节者前导，入门而左，持案以下从之。主人入门而右。至内门外，各就位。立定，奉册宝案者进当使副前，使副受册宝，奉案者退复位；使副以册宝进授使者，退复位。内侍进使者前，西面受册宝，东面授典内，退复位。典内持册宝入，立於閤外之西，东面跪置册宝於案，典内俯伏，兴。奉衣服及侍卫者从入，皆立於典内之南，俱东面北上。
傅姆赞妃出，引立於庭中，北面。掌书进，跪取玉宝，兴，进立於妃前，南向。掌严奉首饰及褕翟与诸宫侍卫者次入，侍卫如常。典内还复位。司则前赞妃再拜，还侍位。妃再拜。司则进掌书前，北面受册宝，进妃前南向授妃，妃受以授司闺。司则又前赞妃再拜，还侍位。妃又再拜讫，司则前请妃升座，还侍位。司闺引妃升座，南向坐。宫官以下俱降立於庭，重行北向，以西为上。立定，赞唱者曰： 再拜。 宫官以下皆再拜讫，诸应侍卫者各升立於侍位。司则前启 礼毕 。妃降座，司闺引妃入室。主人傧使者如礼宾之仪。使者乘辂而还。
临轩
醮戒前二日，本司宣摄内外，各供其职。前一日，卫尉设次於东朝堂之北，西向。又设宫官次於重明门外如常仪。
其日，前三刻，宫官俱集於次，各之次皆服其服。诸卫各勒所部依图陈设。左庶子奏： 请中严。 内仆进金辂於閤外，南向，率一人执刀立於辂前，北向。前二刻，诸卫之官各服其器服，以次诣閤奉迎。（左庶子负玺如式。）宫官应从者，各出次，立於门外，文东武西，重行相向，北上。左庶子奏： 外办。 太仆奋衣而升，执辔。皇太子著衮冕之服以出，左右侍卫如常仪。皇太子乃升，仆立授绥。车驱，左庶子以下夹侍如常。出门，车权停，令车右升辂陪乘。宫臣上马讫，皇太子车动，鼓吹振作如式，文武官皆乘马如常。至承天门下车所，回辂南向。左庶子进，当辂跪奏称： 左庶子臣某言，请降辂。 俯伏，兴，还侍位。皇太子降辂，典谒引舍人，舍人引皇太子就位，侍卫如常仪。
前一日，尚舍奉御整设御座於太极殿阼阶上，西向。卫尉设群官次於朝堂，太乐令展宫悬於殿庭，乘黄令陈车辂，并如常仪。
其日，尚舍直长铺皇太子席位於牖閒，南向。（其席莞筵纷纯，加藻席缋纯。）尚食奉御设酒樽於东序下，有坫，加勺，设幂，实爵一。又陈笾脯一、豆醢一在樽西。晡前三刻，典仪设群官版位於内，奉礼设版位於外如朝礼。诸卫勒所部屯门，布仗立仗入陈於殿庭。群官依时刻集朝堂，俱就次各服其服。侍中版奏： 请中严。 鈒戟近仗就陈於閤外，太乐令帅工人入就位。晡前二刻，诸侍卫之官各服其器服，侍中、中书令以下俱诣閤奉迎。典仪帅赞者先入就位。吏部兵部赞群官俱出次，通事舍人各引就门外位。
侍中版奏： 外办。 皇帝服通天冠、绛纱袍，乘舆以出，曲直华盖警跸侍卫如常仪。皇帝将出，仗动，皇帝出自西房，即御座西向坐，符宝郎奉宝置於御座如常。通事舍人引群官以次入就位。群官立定，典仪曰： 再拜。 赞者承传，群官在位者皆再拜。
初群官入讫，典谒引舍人，舍人引皇太子，（侍从如常式。皇太子每行事，左庶子执仪赞相。）至悬南北面立。典仪曰： 再拜。 赞者承传，皇太子再拜。典仪引舍人，舍人引皇太子，诣西阶，皇太子脱舄，舍人引升就席西，南面立。尚食奉御酌酒於序，进诣皇太子西南，东面立。皇太子再拜，受爵。尚食直长又荐脯醢於席前。皇太子升席坐，左执爵，右取脯，擩於醢，祭於笾豆之间，右祭酒，兴，降席西，南面坐，啐酒、奠爵，再拜，执爵，兴。奉御受虚爵，直长彻荐还於房。
舍人引皇太子进当御座，东面立。皇帝命之曰： 往迎尔相，承我宗事，勖帅以敬。 皇太子曰： 臣谨奉制旨。 遂再拜。舍人引皇太子降自西阶，纳舄讫，典谒引舍人，舍人引皇太子出门。典仪曰： 再拜。 赞者承传，群官在位者皆再拜。通事舍人引群官以次出。侍中前跪奏称： 侍中臣某言，礼毕。 俯伏，兴，还侍位。皇帝降座，入自东房，警跸侍卫如来仪，侍臣从至閤。
亲迎
前一日，卫尉设皇太子次於妃氏大门之外道西，南向。设侍卫群官次於皇太子次西南，东向北上。
皇太子既受命，遂適妃第，执烛前马，鼓吹振作如式，侍从如常。皇太子车至妃氏大门外次前，回辂南向。左庶子进当辂前，跪奏称： 左庶子臣某言，请降辂。 俯伏，兴，还侍位。皇太子降辂之次。
车将至，主人设几筵如常，醴女如别仪。妃服褕翟花钗，立於东房，侍从如常。主妇衣礼衣钿钗，立於房户外之西，南向。主人公服出立於大门之内，西向。（在庙则主人以下著祭服。）傧者公服立於主人之左，北向。
左庶子前，跪奏称： 左庶子臣某言，请就位。 俯伏，兴，还侍位。皇太子出次，立於门西，东面，侍卫警跸如常。傧者进受命，出门东，西面曰： 敢请事。 左庶子承传，进跪奏如常。皇太子曰： 以兹初昏，某奉制承命。 左庶子俯伏，兴，传於傧者。入告。主人曰： 某谨敬具以须。 傧者出，传於左庶子，奏如初。傧者入，引主人迎於门外之东，西面再拜。左庶子前跪奏称： 左庶子臣某言，请答拜。 俯伏，兴，还侍位。皇太子答再拜。主人揖皇太子，先入。掌畜者以雁授左庶子，左庶子进，东南向奉授，皇太子既执雁进入，侍卫者量入侍从。及内门，主人让曰： 请皇太子入。 皇太子曰： 某弗敢先。 主人又曰： 固请皇太子入。 皇太子曰： 某固不敢先。 主人揖入，皇太子从入。皇太子入门而左，主人入门而右。及内门，主人揖入。及内霤，将曲揖，当阶揖，皇太子皆报揖。至於阶，主人曰： 请皇太子升。 皇太子曰： 某敢辞。 主人曰： 固请皇太子升。 皇太子曰： 某敢固辞。 主人又曰： 终请皇太子升。 皇太子又曰： 某敢终辞。 主人揖，皇太子报揖。主人升，立於阼阶上，西面。皇太子升，进当房户前，北面跪奠雁，俯伏，兴，再拜，降出。主人不降送。
内厩尉进厌翟於内门外。傅姆导妃，司则前引，出於母左，傅姆在右，保姆在左。（执烛及侍从如式。）父少进，西面戒之，必有正焉，若衣若花，命之曰： 戒之敬之，夙夜无违命。 母戒之西阶上，施衿结帨，命之曰： 勉之敬之，夙夜无违。 庶母及门内施鞶，申之以父母之命，命之曰： 敬恭听宗尔父母之言，夙夜无愆，视诸衿鞶。 
妃既出内门，至辂后，皇太子授绥，姆辞不受，曰： 未教，不足与为礼。 妃升辂，乘以几，姆加幜。皇太子驭轮三周，驭者代之。皇太子出大门，乘辂还宫，侍卫如来仪，妃仗次於后。主人使其属送妃以傧从。
同牢
其日，司闺设妃次於东閤内道东，南向，掌筵铺褥席。将夕，司闺设皇太子幄於内殿室西厢，东向，铺地重茵，施屏障。设同牢之席於室内，皇太子之席西厢东向，妃东厢西向。（席皆莞筵纷纯，加藻席缋纯。）席閒量容牢馔。典膳监设洗於东阶东南东西当东霤，南北以堂深，罍水在洗东，篚在洗西，南肆。（篚实以二巾、二爵。）设妃洗在东房近北，罍水在洗西，篚在洗东，北肆。皆加勺巾幂。典膳监先馔於房西墉下：笾豆各二十，簋簠各二，钘各三，瓦甒一，皆加巾幂盖，俎三。樽在室内北墉下，玄酒在西，加幂勺，南柄。（幂夏用纱，冬用緆。）樽在房户外之东，无玄酒，篚在南，实四爵、合卺。（其器皆乌漆，惟以陶，卺以瓢。）
皇太子车至侍臣下马所，车权停，文武侍臣皆下马，车右降立於辂右。车动，车右夹辂而趋。车至左閤，回辂南向。左庶子进当辂前，跪奏称： 左庶子臣某言，请降辂。 俯伏，兴，还侍位。皇太子降辂，入，俟於内殿门外之东，西面，侍卫如常仪，左庶子以下皆退。妃至宫门，卤簿仗卫停於门外，近侍者从如常，入至左閤外，回辂南向。司则进当辂前，启 请妃降辂 。掌筵依式执扇，前后执烛如常仪。妃降辂，就次整饰。司闺引妃诣内殿门西，东面。
皇太子揖妃以入。司闺前引升自西阶，姆从升，执扇烛者陈於东西阶内。皇太子即席东向立，妃即席西向立。司馔进诣阶閒，北面跪奏称： 司馔妾姓言，请具牢馔。 兴。司则承令曰诺。司馔帅其属升，奉馔入设於皇太子及妃座前。酱在席前，菹醢在其北，俎三入陈於豆东，豕俎特於俎北。（豆东，菹醢之东。）司馔设黍於酱东，稷在东，设湆於酱南。（馔要方也。）设对酱於东，（对酱，妇酱也。设之当特俎。）菹醢在其南，北上。设黍於豕俎北，其西稷、稻、粱。设湆於酱北。司馔启会，卻於簋簠之南，对簋簠於北，（启，发也。豆盖，彻於房内。）各加匕箸。设讫，司馔北面跪奏： 馔具。 兴。
皇太子及妃俱坐。司馔跪取脯擩於醢，取韭菹擩醢，授皇太子；又司馔取脯擩於醢，取韭菹擩醢，授妃。皇太子及妃俱受，祭於笾豆之间。司馔兴，取黍实於左手，遍取稷，反於右手，授皇太子。又司馔取黍实於左手，遍取稷，反於右手，授妃。皇太子及妃各受，祭於菹醢之间。司馔俱兴，各立取肺，皆绝末，跪授皇太子及妃；俱受，又祭於菹醢之间。司馔俱以肺加於俎。掌严授皇太子巾，又掌严授妃巾，皇太子及妃俱帨手，以柶扱上钘，遍擩之，祭於上豆之间。司馔品尝皇太子馔，又司馔品尝妃馔。司馔各移黍置於席上，以次跪授肺脊，皇太子及妃皆食以湆酱，三饭卒食。
司馔北面跪奏称： 司馔妾姓言，请进酒。 司则承令曰： 依奏。 兴，司馔二人俱盥手洗爵於房，入室诣酒樽所，酌酒进，北面立。皇太子及妃俱再拜，兴，一人进授爵皇太子，一人以爵授妃，皇太子及妃俱受爵，司馔俱退，北面答再拜。皇太子及妃俱坐，皇太子及妃俱祭酒举酒，司馔各以肝从，司则俱进受虚爵，奠於篚。司馔又俱洗爵酌酒，再酳，皇太子及妃俱受爵，俱饮，司则进受虚爵，奠於篚。三酳用卺，如再酳。皇太子及妃立於席后。司则俱降东阶，洗爵，升，酌於户外樽，进，北面俱奠爵，兴，再拜。皇太子及妃俱答拜。司则俱坐，取爵祭酒，遂饮卒爵，奠爵，遂拜，执爵兴，降，奠爵於篚，还侍位。司馔北面奏称： 司馔妾姓言，牢馔毕。 司则承令曰 诺 。司馔彻馔，设於房。
司则前跪奏称： 司则妾姓言，请殿下入。 俯伏，兴，还侍位。皇太子入於东房，释冕服，著葱褶。司则启妃入帏幄。皇太子及妃俱入室。媵馂皇太子之馔，御馂妃之馔。
妃朝见
其日，昼漏上水一刻，所司列御座於所御殿阼阶上，西面。（其席莞筵纷纯，加藻席画纯，次席黼纯，左右玉几。）司设设皇后座於室户外之西，近北，南向。尚食帅司膳设酒樽於房内东壁下，有坫，加勺幂，（樽用瓦甒，实以醴酒。）笾一豆一，实以脯醢，设於樽北。又设洗於东房，近北，罍水在洗西，篚在洗东，北肆。（篚实以巾幂，觯一，角柶一。）
其日，夙兴，妃沐浴。司则启： 请妃内严。 质明，诸卫帅其属陈布仪仗如常仪，近仗入陈於寝门外。内厩尉进厌翟於正寝西阶之前，南向。司则启： 外办。 妃服褕翟，加首饰以出，降自西阶，升辂，侍卫如常。至降车所，司则赞妃降辂，司言引妃入，仗卫停於閤外，障扇侍从如常。妃至寝门之外，立於西厢，东面。
诸卫勒所部屯门布仗，三仗入陈於所御殿閤外如常。侍中奏： 请内严。 尚仪又奏： 请皇后内严。 妃既至寝门，侍中版奏： 外办。 皇帝服通天冠、绛纱袍以出，升自阼阶，即御座，西向坐，侍卫如常仪。尚仪又奏皇后 外办 。皇后袆衣首饰，司言引尚宫，尚宫引皇后出，即御座，南向坐，侍从如常。妃奉笲枣栗，司馔又执奉笲腶脩以从。司言引妃入立於庭北，再拜。司宾引妃升自西阶，进，东面跪，奠笲於御座前，皇帝抚之，尚食进，彻以东。司言引妃自西阶降，复北面位。奉笲腶脩再拜，司言引妃升，进，北面跪，奠笲於於皇后座前，皇后抚之，尚食进，彻以东。司言引妃退立於西序，东面，又再拜。
司设设妃席於户牖之间，近北，南向。司言引妃立於席西，南向。尚食入东房，盥手洗觯，酌醴齐，加柶，面柄，出，进诣妃席前，北向立。妃进，东面再拜，受醴。尚食荐脯醢於席。妃升席坐，左手执觯，右取脯，擩於醢，祭於笾豆之间；以柶祭醴三，始扱一祭，又扱再祭；降席，进，东面跪，啐醴，建柶，奠觯，兴，东面再拜；跪取觯，兴，即席坐，奠觯於荐东，兴，降席。司宾引妃降自西阶，出閤，乘车还宫，障扇侍从如来仪。
会群臣
皇帝会群臣於太极殿，如正至之仪。唯上寿辞云： 皇太子嘉聘礼成，克崇景福，臣某等不胜庆忭，谨上千秋万岁寿。 
