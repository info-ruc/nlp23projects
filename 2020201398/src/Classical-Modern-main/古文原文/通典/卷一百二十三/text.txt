<strong>礼八十三开元礼纂类十八嘉礼二</strong>
皇帝皇后正至受皇太子朝贺
前二日，本司宣摄内外，各供其职。
前一日，尚舍奉御设御幄座於太极殿北壁，南向。守宫设皇太子次於承天门外东朝堂北，西向。又於东宫朝堂设宫臣次如式。太乐令展宫悬於殿庭如临轩仪。典仪设皇太子位於横街南道东，北面。设典仪位於悬之东北，赞者二人在南，差退，俱西面。奉礼设宫臣版位於东宫朝堂如常。
其日，依时刻宫官俱集於次，各服其服。诸卫率各勒所部陈设如常。左庶子版奏： 请中严。 典谒引宫臣各就位。侍卫之官各服其器服，（右庶子负宝如式。）俱诣閤奉迎。仆进金辂於西閤外，南向。内率一人执刀立於辂前，北向。中允一人在侍臣之前，赞者二人在中允前。
左庶子版奏： 外办。 仆奋衣而升，正立执辔。皇太子具服远游冠，（若未冠则双童髻。）绛纱袍，升舆以出，左右侍卫如常仪。内率前执辔，皇太子升辂，仆立授绥，左庶子以下夹侍如常。中允进，当辂前跪，奏称： 中允臣某言，请发引。 俯伏，兴，退复位。（凡中允奏请，皆如此仪。）辂动，中允与赞者夹引以出，内率夹辂而趋。出重明门，至侍臣上马所，中允奏： 请辂权停，令侍臣上马。 左庶子前承令，退称： 令曰诺。 中允退称： 侍臣上马。 赞者承传，文武侍臣皆上马，左庶子以下夹侍於辂前，赞者在供奉官人内。侍臣上马毕，中允奏称： 请令车右升。 左庶子前承令，退称： 令曰诺。 中允退复位。内率升讫，中允奏： 请发引。 退复位。皇太子辂动，三师乘车训导，三少乘车训从，鸣铙而行，文武宫臣皆乘马以从。至长乐门，铙吹止。至次前，回辂西向，内率降立於辂右。左庶子进，当辂前跪，奏称： 左庶子臣某言，请降辂。 俯伏，兴，还侍位。皇太子降辂，舍人引就次坐，侍卫如常。
其日，依时刻将士填街，诸卫勒所部列黄麾大仗屯门及陈於殿庭如常仪。皇太子既就次，侍中版奏： 请中严。 近仗就陈於閤外。太乐令帅工人入就位，协律郎入就举麾位。诸卫之官各服其器服，符宝郎奉宝，俱诣閤奉迎。典仪帅赞者先入就位。通事舍人引群官四品以下次入就位。皇太子出次，舍人引皇太子，三师三少导从如式，入立於太极门外之东，西面。（诸卫率、左右庶子、舍人及近侍者量人从入。）
侍中版奏： 外办。 皇帝服衮冕之服，乘舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应。协律郎跪，俯伏，举麾，工鼓柷，奏太和之乐，鼓吹振作。皇帝出自西房，即御座，南向坐。符宝郎奉宝置於御座如常。协律郎偃麾，戛敔，乐止。
舍人引皇太子入就位。（诸卫率、左右庶子以下从入者，立於皇太子东南，西面北上。）皇太子初入门，舒和之乐作，至位，乐止。立定，典仪曰： 再拜。 赞者承传，皇太子再拜。舍人引皇太子诣西阶，初行乐作，至阶乐止。舍人引皇太子升，进当御座前，北面跪，贺称： 元正首祚，景福惟新。伏惟陛下与天同休。 （冬至云： 天正长至，伏惟陛下如日之升。 以下诸正至，贺词并同。）俯伏，兴。舍人引降，乐作，复位，乐止。皇太子再拜。侍中前承制，降诣皇太子东北，西面称： 有制。 皇太子再拜。宣制讫，皇太子又再拜。典仪唱： 再拜。 皇太子又再拜。通事舍人引出，初行乐作，出门乐止。皇太子既出，公王入，朝贺如别仪。
皇太子朝贺皇后。前一日，守宫设皇太子次於崇义门内，随地之宜。其日，司赞设皇太子版位於皇后正殿之庭悬南，北面。皇太子朝皇帝讫，舍人引皇太子从纳义门诣崇义门内次权停。外命妇朝贺将讫，舍人引皇太子出立於肃章门。外命妇出讫，内谒者监引皇太子至肃章门，司宾承引皇太子入就位。立定，司赞唱： 再拜。 皇太子再拜讫，司宾又引皇太子诣西阶升，当御座前，北面跪贺，（其贺词同贺皇帝，唯改云殿下。）俯伏，兴，引降复位，皇太子再拜。尚仪前承令，降诣皇太子西北，东面称： 令旨。 皇太子再拜。宣令讫，又再拜。司赞唱： 再拜。 皇太子又再拜。司宾引皇太子至閤，内谒者监承引以出。舍人引皇太子乘车还宫如来仪。
皇帝皇后正至受皇太子妃朝贺
其日，依时刻诸卫率各勒所部陈布妃仪仗如常。内厩尉进车於閤外。司则量时刻启： 外办。 妃服首饰褕衣，乘车以出，侍卫如常。入，至下车所，妃降车，侍从如常。内侍所司引诣閤外。皇帝即御座，南向坐，侍卫如常。司宾引妃升自西阶，进，当御座前，北面跪贺。（词与上同，唯加尊号耳。）贺讫，起，司宾引降，复位，妃再拜讫，尚仪前承敕，降诣妃西北，东面称： 有敕。 妃再拜。宣敕讫，又再拜。
司宾引妃出，诣皇后所御殿，立於閤外。六尚以下各服其服，俱诣皇后内閤奉迎如式。皇后出，即御座南向坐，近侍如常。司宾引妃入立於庭，北面，立定，再拜。司宾引妃升自西阶，进，当御座前，北面跪贺。（贺词同上。）贺讫起，司宾引降复位，妃再拜讫，尚仪前承令，降诣妃西北，东面称： 令旨。 妃再拜。宣令讫，又再拜。司宾引妃出，乘车还宫如来仪。（若诸王妃奉敕同朝，则各服其服先至皇太子妃下车所，待随入，位在皇太子妃南，北面西上。唯不升以外，与皇太子妃同。若别朝，亦准皇太子妃式。）
皇帝正至受群臣朝贺（并会）
前一日，尚舍奉御设御幄於太极殿北壁下，南向，铺御座如常。守宫设群官客使等次於东西朝堂。太乐令展宫悬於殿庭，设麾於殿上西阶之西，东向，一位於乐悬东南，西向。鼓吹令分置十二案於建鼓之外。乘黄令陈车辂，尚辇奉御陈舆辇，尚舍奉御设解剑席於悬西北横街之南，并如常仪。
典仪设文官三品以上位於横街之南道东，（褒圣侯於三品之下。）介公、酅公於道西，武官三品以上於介公、酅公之西，少南，每等异位，重行北面，相对为首。设文官四品、五品位於悬东，六品以下於横街南，每等异位，重行，西面北上。设诸州朝集使位：都督、刺史及三品以上，东方南方於文官三品之东，重行，北面西上；西方北方於武官三品之西，重行，北面东上；四品以下皆分方位於文武官当品之下。诸州使人分方位於朝集使之下亦如之。设诸亲位於四品五品之南。（皇宗亲在东，异姓亲在西。）设诸方客位：三等以上东方南方於东方朝集使之东，每国异位，重行，北面西上；西方北方於西方朝集使之西，每国异位，重行，北面东上；四等以下分方位於朝集使六品之下，重行，每等异位。设典仪位於悬之东北，赞者二人在南，少退，俱西面。
奉礼设门外位：文官於东朝堂，每等异位，重行西面。（褒圣侯於三品之下。）介公、酅公於西朝堂之前。武官於介公、酅公之南，少退，每等异位，重行东面。诸亲位於文武官四品、五品之南。（皇宗亲在东，异姓亲在西。）设诸州朝集使位：东方南方於宗亲之南，每等异位，重行西面；西方北方於异姓亲之南，每等异位，重行东面。诸州使人分方位於朝集使之下亦如之。诸方客位：东方南方於东方朝集使之南，每国异位，重行，西面北上；西方北方於西方朝集使之南，东面北之。
其日，依时刻将士填街，诸卫勒所部列黄麾大仗屯门及陈於殿庭如常仪。群官、诸亲、客使集朝堂，皆就次各服其服。侍中版奏： 请中严。 太乐令帅工人入就位，协律郎入就举麾位，诸侍卫之官各服其器服，符宝郎奉宝，俱诣閤奉迎。典仪帅赞者先入就位。吏部、兵部、主客、户部赞群官客使俱出次，通事舍人各引就朝堂前位。又通事舍人引四品以下及诸亲客使等应先置者入就位。
侍中版奏： 外办。 皇帝服衮冕，（冬至则服通天冠，绛纱袍。）御舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎俯伏，举麾，鼓柷，奏太和之乐，以姑洗之均，鼓吹振作。皇帝出自西房，即御座南向坐。符宝郎奉宝置於御座如常。协律郎偃麾，戛敔，乐止。
通事舍人引公王以下及诸方客使等以次入就位。（皇太子若来朝，则皇太子朝出讫，典谒引公王以下入。）公初之门，舒和之乐作，公至位，乐止。群官、客使等立定，典仪曰： 再拜。 赞者承传，群官、客使等皆再拜讫，通事舍人引上公一人诣西阶，公初行乐作，至解剑席，乐止。公就席，脱舄，跪解剑，置於席，俯伏，兴。通事舍人引升阶，进当御座前，北面跪贺，称某官臣言。（贺词与太子同，唯称尊号为异。）贺讫，俯伏，兴。通事舍人引降陛，诣席后，上公跪著剑，俯伏，兴，纳舄，乐作，复横街南位，乐止。群官、客使等俱再拜。侍中前承诏，降诣群官东北，西面称： 有制。 群官、客使等皆再拜。宣制曰： 履新之庆，与公等同之。 （冬至云： 履长之庆，与公等同之。 ）宣讫，群官、客使等皆再拜讫，舞蹈三称万岁，讫，又再拜。侍中还侍位。
初群官将朝，中书侍郎以诸州镇表别为一案，俟於右延明门外，给事中以祥瑞案俟於左延明门外，俱令史绛公服对举案。侍郎、给事中俱就侍臣班。於客使初入，户部以诸州贡物陈於太极门东西厢；礼部以诸蕃贡物量可执者蕃客手执入就内位，其重大者陈於朝堂前。初上公将入门，中书侍郎降，引表案入诣西阶下，东面立；给事中降，引祥瑞案入诣东阶下，西面立。上公将升贺，中书令、黄门侍郎俱降，各立阶下。初上公升阶，中书令、黄门侍郎各取所奏之文以次升。上公贺讫，中书令前跪奏诸方表讫，黄门侍郎又进跪奏祥瑞讫，俱降，置所奏之文於案，各还侍位。侍郎与给事中引案退至东西阶前，案遂出，侍郎、给事中还侍位。
初侍中宣制讫，朝集使及蕃客皆再拜讫，户部尚书进诣阶閒，北面跪奏（其尚书奏仍待黄门侍郎奏祥瑞讫。）称： 户部尚书臣某言，诸州贡物请付所司。 俯伏，兴。侍中前承制，退称： 制曰可。 尚书退复位。礼部尚书以次进诣阶閒，北面跪奏称： 礼部尚书臣某言，诸蕃贡物请付所司。 俯伏，兴。侍中前承制，退称： 制曰可。 尚书退复位。侍中还侍位。太府率其属受诸州及诸蕃贡物出归仁纳义门，执物者随之。典仪曰： 再拜。 通事舍人以次引北面位者出，公初行乐作，出门乐止。
侍中前跪奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟，左五钟皆应，奏太和之乐，鼓吹振作。皇帝降座，御舆入自东房，侍卫警跸如来仪。侍臣从至閤，乐止。通事舍人引东西面位者以次出。（蕃客先出。其冬至受朝则不奏祥瑞、贡物，又无诸方表。）
会
朝讫，太乐令设登歌於殿上，引二舞入立於悬南。尚舍奉御铺群官升殿者座：文官三品以上於御座东南，西向；（褒圣侯於三品之下。）介公、酅公於御座西南，东向；武官三品以上於介公、酅公之后；朝集使都督刺史及三品以上，东方南方於文官三品之后；西方北方於武官三品之后；蕃客三等以上，东方南方於东方朝集使之后，西方北方於西方朝集使之后。俱重行，每等异位，以北为上。设不升殿者座各於其位。又设群官解剑席於悬之西北，横街之南，并如常仪。尚食奉御设寿樽於殿上东序之端，西向；设坫於樽南，加爵一。太官令设升殿者酒樽於东西厢近北，设殿庭群官酒樽各於其座之南，皆有坫幂，俱障以帷。施设讫，吏部、兵部、户部、主客赞群官客使俱出次，通事舍人各引就朝堂前位。典仪帅赞者先入就位。通事舍人各引升殿者次入就位。
侍中版奏： 外办。 皇帝服通天冠，绛纱袍，（冬至则不改服。）御舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，奏太和之乐，鼓吹振作。皇帝出自西房，即御座南向坐，符宝郎奉宝置於座如常，乐止。
典仪一人升就东阶上，西面立。通事舍人引公王以下及诸客使以次入就位。公王初入门乐作，至位乐止。群官客使立定，（若朝会日别，设位赞拜陈引如朝礼。其日二舞与工人俱入就位。）侍中进当御座前，北面跪奏称： 侍中臣某言，请延诸公王等升。 俯伏，兴。又侍中称： 制曰可。 侍中诣东阶上，西面称： 制延公王等升殿上。 典仪承传，阶下赞者又承传，群官客使皆再拜，侍中还位。群官拜讫，通事舍人引应升殿者诣东西阶。公初行乐作，至解剑席乐止。公王以下各脱舄，跪解剑，置於席上，俯伏，兴。通事舍人接引上公一人升阶，少东，西面立定，以下各立於座后立定。
光禄卿进诣阶閒，跪奏称： 臣某言，请赐群官上寿。 俯伏，兴。侍中称： 制曰可。 光禄卿退诣酒樽所，西面立。通事舍人引上公诣酒樽所，北面立。尚食奉御酌酒一爵授上公，上公搢笏受爵。通事舍人引上公进到御座前，北面授殿中监。殿中监受爵，进置御前。上公执笏，通事舍人引上公退，北面跪称： 某官臣某等稽首言，元正首祚，（冬至云 天正长至 。）臣等不胜大庆，谨上千万岁寿。 俯伏，兴，再拜，群官、客使等上下俱再拜，立於席后。侍中前承制，退称： 敬举公等之觞。 群官、客使等上下又再拜。殿中监取爵奉进，近臣递进。皇帝举酒，休和之乐作，群官、客使等上下皆舞蹈三，称万岁。皇帝举酒讫，殿中监进受虚爵以授尚食奉御，奉御受爵复於坫，乐止。初殿中监受虚爵，殿上典仪唱： 再拜。 阶下赞者承传，群官、客使等上下皆再拜。
通事舍人引上公就座后立。殿上典仪唱： 就座。 阶下赞者承传，群官、客使等上下俱就座，俯伏，坐。太乐令引歌者及琴瑟至阶，脱履於下，升，就位坐。其笙管者进诣西阶閒，北面立。尚食奉御进酒至阶，殿上典仪唱： 酒至，兴。 阶下赞者承传，群官、客使等上下皆俯伏，起，立於席后。殿中监到阶，省酒。尚食奉御奉酒进，皇帝举酒。太官令又行群官酒，酒至，殿上典仪唱： 再拜。 阶下赞者承传，群官、客使等皆再拜，搢笏受觯。殿上典仪唱： 就座。 阶下赞者承传，群官、客使等上下皆就座，俯伏，坐，饮。皇帝初举酒，登歌作昭和之乐三终，尚食奉御进受虚觯，复於坫，登歌讫，降复位。
觞行三周，尚食奉御进御食，食升阶，殿上典仪唱： 食至，兴。 阶下赞者承传，群官、客使等上下皆执笏，俯伏，起，立座后。殿中监到阶，省案。尚食奉御品尝食讫，以次进置御前。太官令又行群官案，（御若不食，及群官案先下讫，不须兴。）设食讫，殿上典仪唱： 就座。 阶下赞者承传，群官、客使等上下皆就座，俯伏，坐。皇帝乃饭，休和之乐作，群官、客使等上下俱饭；御食毕，乐止。
仍行酒，遂设庶羞。太乐令引二舞以次入作。若赐酒，侍中承诏，诣东阶，西面称： 赐酒。 殿上典仪承传，阶下赞者又承传，群官、客使等上下皆执笏，俯伏，起，再拜，搢笏，立受觯，就席，俯伏，坐，饮讫，俯伏，起，立授虚爵，执笏，又再拜，就座。
酒行十二遍，会毕，殿上典仪唱： 可起。 阶下赞者承传，群官、客使等上下皆俯伏，起，立席后。通事舍人引降阶，俱诣席后跪著剑，俯伏，兴，纳舄，乐作，复横街南位，乐止。位於殿庭者仍立於席后。立定，典仪曰： 再拜。 赞者承传，群官、客使等在位者皆再拜。（位於殿庭者拜於席后。）若有敕赐物，侍中前承制，降诣群官东北，西面称： 有制。 群官、客使等皆再拜。侍中宣制讫，群官、客使等又再拜。通事舍人引群官、客使以次出，公初行乐作，出门乐止。侍中前跪奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟，左五钟皆应，奏太和之乐，鼓吹振作。皇帝降座，御舆，入自东房，侍卫警跸如来仪，侍臣从至閤，乐止。通事舍人引东西面位者以次出。（蕃客先出。）
皇帝若服翼善冠、葱褶，则京官著葱褶，朝集使著公服。（升座者服履如式。）若设九部乐，则去乐悬，无警跸。太乐令帅九部伎立於左右延明门外，群官初唱万岁，太乐令即引九部伎声作而入，各就座，以次作如式。
皇帝千秋节受群臣朝贺（并会）
前三日，所司供备如式。
前一日，尚舍铺御座、内外张设并如常御楼之仪。尚食、光禄供办如式。尚食先置寿樽於楼上御座之东，又置寿樽於楼前之东南。（皆有盏斝。）
其日平晓，陈引仗卫如常仪。百官常服，咸就横街南，依东西班序立。侍中版奏： 外办。 皇帝常服即御座，候褰帘。通事舍人分引群官诣横街北寿樽之西南，俱北面。中书、门下及供奉官如常式立定。典仪赞再拜，横街南北百官俱再拜讫，尚食奉御酌寿酒以授殿中监，殿中监以授侍中，侍中执酒以立。殿中监受侍中之酒，侍中执笏，稍前跪奏称： 千秋令节，臣等不胜大庆，谨上千万岁寿。 奏讫，兴，再拜，群官上下皆再拜。内所由酌寿樽之酒以进，皇帝受酒，承制宣云： 得卿等寿酒，与卿等内外同庆。 皇帝举酒，群官上下又再拜三呼万岁，舞蹈，又再拜讫，诣座所。太官令酌酒以进，侍中执酒以出，群官等俱出谢酒讫，就座。太常卿引乐作止如常仪。（其横街南群官应有常食者。引就座如式。馀退。）其群官所献甘露、醇酎，尚食等所由并其日平晓於楼之便门奉进。会毕，楼上褰帘，群官各出就位，立定，典仪赞再拜，群官等俱再拜。（若临时别有进止，随事赞相。）垂帘，群官退。
皇后正至受群官朝贺
前一日，尚寝率其属设御幄座如外命妇朝贺仪。守宫设群官次於宫城门外如常仪。
其日未明一刻，诸卫各勒所部屯门列仗及陈布於肃章门外。奉礼设文武群官、诸亲、蕃客使等位於宫城门外，如朝堂之式。典仪设文武群官位於肃章门外，文东武西，俱重行北面，相对为首。诸亲位於文武五品之下，朝集使、蕃客等分方位次如常。设典仪、赞者位於群官东北，差退，西向北上。又设内给事位於群官之北，南向。（若与外命妇同时朝，则典仪於肃章门外设群官等版位。）文武群官依时刻集到门外，俱就次各服其服。（若与上台同上朝贺，则上台礼毕，群官仍朝服，典谒引从纳义门西行就版位。）尚仪奏： 请中严。 六尚以下各服其服俱诣内閤奉迎。典仪帅赞者先入就位。典谒引文武群官入就位。
尚仪奏： 外办。 皇后首饰袆衣以出，即御座南向坐。侍卫警跸及设琮玺於御座并如常仪。内谒者监引内给事出就南面。典仪曰： 再拜。 赞者承传，文武群官等俱再拜。典谒引为首者一人进内给事前，北面跪贺。（词正至并与贺皇帝同，唯 伏惟殿下与时同休 为异耳。）贺讫，俯伏，兴。典谒引退复位。群官等皆再拜。内谒者监引内给事入，依式奏闻。内给事承令出，内谒者监引内给事复南面位，称： 令旨。 群官等皆再拜。内给事宣令云： 履新（冬至云 履长 ）。之庆，与公等同之。 群官等又再拜。内谒者监引内给事入。典谒引群官等出。尚仪前奏： 礼毕。 皇后降座以入，侍卫警跸如常仪。
皇后正至受外命妇朝贺（并会）
前二日，本司宣摄内外各供其职。
前一日，守宫设外命妇次如常仪。尚寝帅其属设御幄於皇后正殿北壁，南向。又设命妇为首者脱舄席於西阶前近西，东向如式。司乐展宫悬之乐於殿庭，设麾於殿上西阶之西，东向。内仆进重翟以下於肃章门外道东，西向北上。司赞设外命妇等版位於殿庭：大长公主以下在东，太夫人以下在西，诸亲妇女位於外命妇之下，（宗亲在东，异姓在西。）俱重行北面，相对为首。内谒者设外命妇等位於肃章门外：大长公主以下於道东，太夫人以下於道西，俱重行相向，北上。命妇有夫，从夫之爵；无夫，从子之爵。设司赞位於东阶东南，西向。掌赞二人位於司赞之南，差退，俱西向。
受朝日，依时刻诸卫勒所部屯门列仗及陈布於肃章门外如常仪。外命妇等依时刻集到宫门外，至下车所道西，东向，以车为次，北上。车次定，外命妇等皆降车，内典引引之次，各服其服。尚仪奏： 请中严。 宫官侍卫者皆朝服，司宝奉琮宝，依式俱诣内閤奉迎。司乐帅女工人入就位，典乐升就举麾位。司赞帅掌赞先入就位。内典引引外命妇俱就肃章门外位。
尚仪奏： 外办。 皇后首饰袆衣以出，警跸如常仪。皇后出自西房，典乐举麾，奏正和之乐；即御座南向坐，司宝奉琮宝置於御座如常，偃麾，乐止。（凡乐皆典乐举麾工鼓柷而后作，偃麾戛敔而后止。）司宾承引外命妇以次入就位。为首者初入门，舒和之乐作，至位，乐止。命妇等立定，司赞曰： 再拜。 掌赞承传，外命妇等皆再拜。司宾引为首者一人诣西阶，为首者初行，乐作，至阶乐止。为首者脱舄，升，进当御座前，北面跪贺，称 妾姓等言 。（贺词与群官同。）贺讫，起，司宾引为首者降阶纳舄，乐作；复位立定，乐止。司赞曰： 再拜。 掌赞承传，外命妇等皆再拜。司言前承令，降自西阶，诣命妇西北，东面称： 令旨。 外命妇等皆再拜。宣令曰： 履新之庆，（冬至云 履长之庆 。）与夫人等同之。 司赞曰： 再拜。 掌赞承传，外命妇等皆再拜。司宾以次引出，为首者初行，乐作，出閤乐止，内典引承引以出。尚仪前奏： 礼毕。 还侍位。皇后降座，乐作；入自东房，侍卫警跸如来仪，乐止。女工人退。
会
朝讫，尚寝帅其属铺外命妇等之座於殿上，大长公主以下於御座东南，重行西向；太夫人以下於御座西南，重行东向。设不升殿者座席於东西廊下，皆如上仪。又量设脱履席於东西阶下。尚食设寿樽於殿上东序之端，西向；有坫、加爵一於樽下。设升殿者酒樽於东西廊下，近北；设廊下者酒樽各於其座之南，皆有坫幂，俱障以帷。设讫，司乐帅诸乐人就位。内典引引外命妇俱诣肃章门外位。
尚仪奏： 外办。 皇后首饰袆衣以出，警跸侍卫如常仪。皇后出自西房，典乐举麾，正和之乐作，即御座南向坐，司宝奉琮宝置於御座如常仪，偃麾，乐止。司宾承引外命妇以次入就位，为首者初入门，乐作，至位乐止。外命妇立定，（若朝会别日，赞拜如朝礼。）司言前承令，降诣命妇西北，东向称： 令旨，夫人等升席坐。 司赞曰： 再拜。 赞者承传，外命妇等皆再拜。讫，司宾引外命妇应升殿者诣东西阶，乐作，为首者至阶，乐止，俱就席，脱舄於阶下以升。司宾引为首者一人升阶，近东，西面立，以下各就席后立。司宾引不升殿者诣东西廊下席后立。
上下立定，司宾引为首者诣酒樽所，北面立。尚食酌酒一爵以授为首者，司宾引为首者至御座前，北向授尚食，尚食受爵，进置御座前。司宾引为首者退，北面，为首者跪奏称： 妾姓等言，元正首祚，（冬至云 天正长至 。）妾等不胜大庆，谨上千万岁寿。 兴，再拜，外命妇等皆再拜讫，司言前承令，宣令云： 令旨，夫人等同纳景福。 外命妇等又再拜。尚食取爵奉进，皇后举酒，乐作，外命妇等皆三称万岁；皇后举酒讫，尚食受虚爵复於坫，乐止。司赞曰： 再拜。 掌赞承传，外命妇等皆再拜。
司宾引为首者就席后立。司赞曰： 就座。 掌赞承传，外命妇等俱就座。尚食进酒，至阶，司赞曰： 酒至，兴。 掌赞承传，外命妇等俱兴，立席后。尚仪至阶省酒。尚食奉酒进，皇后举酒，乐作如常。又行外命妇酒，酒至，司赞曰： 再拜。 掌赞承传，外命妇等俱再拜，受觯。司赞曰： 就座。 掌赞承传，外命妇等俱就座坐饮。皇后举酒讫，尚食受虚爵复於坫，乐止。
觞行三周，尚食进御食，食升阶，司赞曰： 食至，兴。 掌赞承传，外命妇等皆起立席后。尚食至阶省案。尚食品尝食讫，以次进置御前。又行命妇案。（御若不食，及外命妇案先下讫，不须兴。）设食讫，司赞曰： 就座。 掌赞承传，外命妇等皆就席坐。皇后乃饭，乐作，外命妇等俱饭，御食毕，乐止。
仍行酒，遂设庶羞，诸伎以次作。若赐酒，司言前承令，诣东阶上，西向称： 赐酒。 阶下掌赞承传，外命妇等皆起，再拜。立受觯，坐饮讫，起，立授虚觯，又再拜，就席坐。
酒行十二遍，会毕。司赞曰： 可起。 掌赞承传，外命妇等皆起，立席后。司宾引降，各纳舄，乐作，俱引复阶下位，乐止。其廊下者仍立於席后。立定，司赞曰： 再拜。 掌赞承传，外命妇等在位者皆再拜。若有束帛，则尚功帅其属以束帛先立於东西厢。司言前承令，降自西阶，诣命妇西北，东面称： 令旨。 外命妇等皆再拜。宣令讫，外命妇等又再拜。尚功帅其属以次授束帛讫，外命妇等又再拜。司宾引外命妇等以次出，乐作，出门乐止。内典引承引次出。尚仪前奏： 礼毕。 遂还侍位。皇后降座，乐作，入自东房，警跸侍卫如来仪，乐止。
