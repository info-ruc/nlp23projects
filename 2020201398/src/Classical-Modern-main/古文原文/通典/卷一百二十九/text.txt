<strong>礼八十九开元礼纂类二十四嘉礼八</strong>
亲王纳妃（一品以下至庶人并附）
纳采
前一日，主人设使者次（百官皆云宾，下准此。）於大门外道右，南面。（一品以下先使媒氏通书，女氏许之，乃致纳采之礼。前一日设次如亲王。其后纳吉、纳徵、请期、亲迎设次皆如之。）
其日大昕，使者公服乘犊车，备仪仗，至於妃氏大门外，掌次者延入次。（凡宾主及行事者公服。一品以下使者入次，主人公服，无使者犊车仪仗等事。凡百官以下皆云女氏。）主人受其礼於庙。（无庙者於正寝。）掌事者布神席於室户外之西，莞筵纷纯，加藻席画纯，南向，右雕几。（三品以下布席室户外之西，右几。）使者公服（不合公服即常服。）出次，谒者引立於大门外之西，东面。（一品以下无谒者引。）主人立於东阶下，西面。傧者立於主人之左，北面受命，出於大门外之东，西面曰： 敢请事。 使者曰： 某公贶室某王，（谓皇弟、皇子。一品以下，宾曰 吾子有命贶室某 也。吾子，女父。某，婿名。凡百官以下相称，皆至 吾子 。下仿此。）某王率由先典，使某也请纳采。 （某王，主婚者也。某也，使者名。一品以下曰： 某有先人之礼，使某也请纳采。 上某，婿父名。下某，使者名。）傧者入告。主人曰： 某之子憃愚，又弗能教，某王命之，某不敢辞。 （某王亦谓主婚者。）傧者出告。掌畜者以雁授使者，退立於后。使者左手执之。主人迎於大门外之东，西面再拜。使者不答拜。主人入门而右，宾入门而左。至於次门，主人揖，入。至内霤，将曲揖，当阶揖，至阶，主人曰： 请吾子升。 宾曰： 某敢辞。 主人曰： 固请吾子升。 使者曰： 某敢固辞。 主人曰： 终请吾子升。 使者曰： 某敢终辞。 主人升东阶，当阿（阿，栋也。）西面；宾升西阶，当阿东面。使者曰： 敢纳采。 主人阼阶上北面再拜，进，立於楹閒，南面。使者进立於主人之西，俱南面，使者授雁，降自西阶以出。
问名
纳采礼毕，使者既降，立於庙门（一品以下内门。下准此。）外之西，东面。主人还阼阶东，左右受雁於序端，主人降立於阼阶下，西面。傧者进受命，出请事。使者曰： 某既受命，将加诸卜，敢请女为谁氏。 傧者入告。主人曰： 某王有命，且以备数而择之，某不敢辞。 傧者出告。掌畜者以雁授使者，退立於后。傧者引主人迎於庙门外之东，西面揖。使者以入，主人入门而右，使者入门而左，二揖至阶，三让如初。主人升阼阶，当阿西面，使者升西阶，当阿东面，曰： 敢问名。 主人阼阶上北面再拜，进立於楹閒，南面。使者进立主人之西，俱南面。使者授雁，还立西阶上，东面。主人还阼阶上，西面，曰： 某第某女，某氏出。 使者降，出立於庙门外之西，东面。主人还阼阶东，左右受雁於序端。
主人降立於阼阶下，西面。傧者进受命，出请事。使者曰： 礼毕。 傧者入告。主人曰： 吾子为事，故至於某之室，某有先人之礼，请礼从者。 傧者出告。使者曰： 某既得将事，敢辞。 傧者入告。主人曰： 先人之礼，敢固以请。 傧者出告。使者曰： 某辞不得命，敢不从。 傧者入告，遂引主人升立於序端。
掌事者彻几改筵，东上。（莞席纷纯，加藻席缋纯。一品二品雕几，三品彤几，四品以下漆几。主人设神席亦准此。）设樽甒醴於东房内西墉下，加勺幂，坫在樽北，实觯一，角柶一，加幂；笾豆在坫北，实以脯醢。设洗於东房近北，罍水在洗西，篚在洗东，北肆。（篚实巾，加勺幂。）
设讫，傧者引主人降，迎使者於庙门外之东，西向。主人揖使者，使者报揖。主人入，使者从入，至阶，一让升。（一品以下二揖至阶，三让升。）主人於阼阶上北面再拜，旋立於阶东，西面。宾於西阶上北面答拜，旋立於阶西，东面。主人受几於序端，掌事者内拂几三，奉两端西北向以进；主人东南向外拂几三，振袂，内执之进，西北向；使者迎受於筵前，东南向以俟；主人还阼阶上，北面再拜送，西面立；使者以几避，进，北面坐设於座左，兴，退於西阶上，北面答拜，旋立於阶西，东面。
赞者盥手，洗觯，酌醴，加柶於觯，覆之，面叶，出房南面立。主人受醴，面柄，进筵前，北面立。使者西阶上北面一拜，进筵前，东南面受醴，复西阶上位。主人还阼阶上，北面一拜送。赞者荐脯醢於筵前。使者进，升筵坐，左执觯，右取脯，擩於醢，祭於笾豆之间；以柶祭醴三，始扱一祭，又扱再祭，兴，以柶兼诸觯，上擸，降筵，於西阶上北面坐，啐醴，建柶，奠觯，遂拜，执觯兴。主人答拜。使者进，升筵坐，奠觯於荐东，降筵，立於西阶上，东面。
掌事者牵两马，入陈於门内三分庭一在南，北首西上。（一品以下无马。）又掌事者奉篚币，升自东阶，主人受於序端，进，西面立。使者西阶上北面再拜。主人进楹閒，南面立；使者立於主人之西，俱南面。主人以篚币授使者，使者退立於西阶上，东面。主人还阼阶上，北面再拜送。使者降自西阶，从者讶受币。使者揖马以出，牵马者从之。使者出大门外之西，东面立，从者讶受马。主人出门东，西面拜送。使者退。主人入立於阼阶下，西面。傧者告於主人曰： 宾不顾矣。 主人乃还於寝。（一品以下，又於使者归，主人公服立於阼阶下，西面。使者入告，立於主人之左，北面曰： 某既得将事，敢告。 主人曰： 闻命。 使者退，主人入。以下复命准此。）
纳吉
其日大昕，使者至妃氏大门外，赞礼者（一品以下掌事者。）延入次。掌事者设几筵如初。使者出次，谒者引立於主人大门外之西，东面。（一品以下无谒者。）主人立於阼阶下，西面。傧者进受命，出请事。使者曰： 某公有贶，命加诸卜，占曰吉。某王使某也敢告。 （某王，主婚者。一品以下云： 某使某也敢告。 上某，婿父。下某，使者。）傧者入告。主人曰： 某之子弗教，恐弗堪。某王有吉，某与在焉，某不敢辞。 傧者出告。其拜迎、升堂受雁之仪，并如纳采，唯致命云纳吉为异。使者出立於庙门外（一品以下次门外。）之西，东面。主人还阼阶东，左右受雁於序端。主人降立於阼阶下，西面。傧者进受命，出请事。使者曰： 礼毕。 其礼宾如问名之礼。
纳徵
其日大昕，使者至妃氏大门外，掌次者延入次。宾之掌事者入布幕於庙门之外，（百官入次门外。）玄纁束（玄三疋，纁二疋，合束之。）陈於幕上，乘马（四品五品两马，六品以下鹿皮二，其执皮，内摄之，手相向，左手并执前足，右手并执后足。）在幕南，北首西上。掌事者奉璋以椟，俟於幕东，西面。（一品以下无璋。）主人掌事者设几筵如初。
使者出次，谒者引立於大门外之西，东面。主人立於东阶下，西面。傧者进受命，出请事。使者曰： 某公有嘉命，贶室某王。卒由先典，（一品以下，宾曰 有嘉命贶室某也，有先人之礼束帛乘马 。六品以下云 束帛俪皮 。）使某也以玉帛乘马请纳徵。 傧者入告。主人曰： 某王顺先典，贶某重礼，某敢不承命。 傧者出告。又傧者引主人出迎，立於大门外之东，西面再拜。使者不答拜。主人揖入，使者从入；主人入门而右，使者入门而左。至於内门，主人立於门东西面；使者立於门西，东面。（一品以下宾立於门西东面。）掌事者坐启椟取璋，（一品以下无璋，但取玄纁而已。六品以下取俪皮。）加於玄纁上，兴，以授使者，退复位。使者奉玉帛，主人揖，与使者俱入。牵马者从入，陈於庭三分庭一在南，北首西上。主人入，二揖至阶，三让如初。主人升阼阶，当阿西面；使者升西阶，当阿东面。使者曰： 敢纳徵。 （六品以下，执俪皮者释外足，见文。）主人阼阶上北面再拜，进立於楹閒，南面，使者进立於主人之西，俱南面。使者授玉帛，降自西阶，出，立於内门外之西，东面。主人还阼阶东，左右受玉帛於序端。主人立於阼阶下，西面。主人还受玉帛，受马者自左受之以东。牵马者既授马，自前西而出。傧者进受命，出请事。使者曰： 礼毕。 其礼宾如问名之仪。
请期
前一日，设次。其日大昕，使者至妃氏大门外。其主人设几筵、傧者出请事并如纳吉仪。使者曰： 某公有赐，既申受命矣，某王使某也请吉日。 （一品以下 既申受命，惟是三族之不虞，使某也请吉日 。）傧者入告。主人曰： 既前受命矣，惟命是听。 傧者出告。使者曰： 某王命听命於某公。 （一品以下云 吾子 。吾子，婿父名也。）傧者入告。主人曰： 某唯命是听。 傧者出告。使者曰： 某王使某受命於某公，公不许，某敢不告期。曰某日。 （某，吉日之甲乙。）傧者入告。主人曰： 某敢不敬须。 傧者出告。掌畜者以雁授，其受雁及礼宾并如纳徵之仪。
册妃
其日，妃氏亲属咸集。使者公服，乘辂备仪仗，至妃氏大门之外，赞礼者延入次。使主副以下俱公服。使者出次，典谒者引使者，持节者前导，立於门西，东面。持节者立於使者之北少退，使副立於使者西南，史二人对举册案立於使副之南少退，俱东面。主人公服以出，赞礼者引立於东阶东南，诸宗人立於主人东南，俱西面。外姻立於西方，东面，皆北上。妃严於别室以俟，姆服礼衣立於其右。（傅保各一人。）女相者采礼衣，帅女赞者二人采礼衣，立於内寝东阶东南，西面北上。
赞礼者公服引主人出门东，西面再拜。使者不答拜。谒者引使者，持节者前导，入门而左，使副以下从之。主人立於閤外之东，西面。典谒引使者入閤，立於内寝阶閒，南面，持节者立於使者之东少南，西面，使副立於使者西南，持册案者又立於使副之南少退，俱东面。女相者引妃出，障以行帷，其侍从提挈如式，姆左右以相，进当使者南，北面立。持节者脱节衣。又女相者引宗人、外姻之妇人序立於东西厢，俱北上。（宗人在东，外姻在西。）立定，史举案诣使副前，使副受册，史以案退复位；使副举册授使者，退复位。使者称： 有制。 女相者曰： 再拜。 女赞者承传，妃再拜。使者读册讫，女相者曰： 再拜。 女赞者承传，妃再拜讫，女相者引妃少前，傅姆进，受册以退，其羽仪依式俱进。持节者加节衣。典谒引使者，持节者前导以出，俱复门外位。主人拜送於门外。使者还，主人入。初使者出，女相者引妃入。
亲迎
其日大昕，妃父服其服告於祢庙。（以酒醢脯告之，一献。无庙者告於寝。一品以下，其日大昕，婿之父、女之父各服其服，告於祢庙。将行，父醮子於正寝。赞者布席於东序，西向。又设席於户牖之间，南向。父公服，庶人常服，坐於东序，西向。子服其上服。其一品衮冕，二品鷩冕，三品毳冕，四品绣冕，五品玄冕，六品爵弁，庶人绛公服。升自西阶，进立於席西，南向。赞者酌酒进，北面以授子，子再拜受爵。赞者进脯醢於席前，脯醢出自房。子升席，跪，左执爵，右取脯，擩於醢，祭於笾豆之间，右祭酒，执爵兴，降席西，南面跪，卒爵，奠爵再拜，执爵兴。赞者受虚爵，还樽所。子进於父席前，东面。父命之曰： 往迎尔相，承我宗事，勖率以敬先妣之嗣，若则有常。 庶子但云 往迎尔相，勖率以敬 。子再拜曰： 不敢忘命。 又再拜，降出。初昏，设洗於阼阶东南，东西当东霤，南北以堂深；罍水在洗东，加勺幂；篚在洗西，南肆，实爵二，巾一，加幂。设妇洗於东房近北，罍水在洗西，加勺幂，篚在洗东，北肆，实以巾，加幂。陈馔於东房内西墉下，一品以下，牲用少牢及腊，六品以下用特牲鱼腊，皆三俎。簋二，簠二一。其豆数：一品十六，二品十四，三品十二，四品十，五品八，六品六。婿及妇共牢，妇之簋簠及豆之数，各视其夫。牲体皆节折。簋实稷黍，簠实稻粱，实以羹。豆实醢酱齑菹。簋簠豆加盖，俎加幂。樽於室中北墉下，玄酒在西，加勺幂，面柄。又设樽於房户外之东，加勺幂，无玄酒，篚在南，东肆，实四爵合卺，加幂。夫妇酌於内樽，四爵两卺，凡六，夫妇各三酳。）
初昏，王著衮冕之服，乘辂，备仪仗，从者乘车后部从，诣妃第。（三品以上主人乘革辂。四品五品木辂。五品、非京官职事者，乘青通幰犊车。六品以下青偏幰犊车。备仪仗，从者公服，乘车以从。妇车及从车，各准其夫。至妇氏大门外，延入次。）车将至，主人布席（百官以下赞者布席。）於室户外之西，西上，右几。又席於户内，南向。设樽甒醴於东房东北隅，加勺幂，篚在樽南，（三品以上醴樽於房内东壁下，坫在北，笾一豆一又在坫北。四品以下篚在北。）实觯一，角柶一，脯醢在篚南。王至妃氏大门外，降辂，赞礼者引王停次。
妃著花钗褕衣，纁袡，入於房，即席南向立。（百官以下，女各准其夫，服花钗翟衣。一品花钗九树，翟九等。二品花钗八树，翟八等。三品七树，翟七等。四品六树六等。五品五树五等。入於房即席南向立。六品以下花钗大袖之服。庶人花钗连裳。）姆礼衣在其右，从者陪其后。主人（一品以下，父公服。）升自阼阶，立於房户外之东，西面。内赞者诣醴樽所，以觯酌醴，加柶，覆之，面柄，进妃筵前，北面。妃降席西，南面再拜，受觯。内赞者荐脯醢於席前。妃升席，跪，左执觯，右取脯，擩於醢，祭於笾豆之间，遂以柶祭醴三，始扱一祭，又扱再祭，兴，筵末跪，啐醴，建柶，奠觯於荐东，（一品以下豆东。）降筵西，南面再拜，升席立。内赞者彻荐觯。
主人降立於东阶东南，西面。赞礼者赞王（一品以下皆云宾。宾，婿也。下仿此。）出次，立於门西东面，左右羽仪及执烛者如常。傧者进受命，出於门东，西面曰： 敢请事。 王曰： 以兹初昏，某将请承命。 （一品以下云： 以兹初昏，某父使某将请承命。 ）傧者入告。主人曰： 某固敬具以须。 傧者引主人迎於大门外之东，西面再拜，王答拜，主人逡巡。（百官以下无逡巡。）主人揖，王报揖。主人入。掌畜者以雁进，王受雁，左首执之以入。及内门，主人曰： 请王入。 王曰： 某弗敢以先。 主人又曰： 固请王入。 王曰： 某固不敢以先。 主人揖，王报揖，王与主人俱入，左右从者如常。主人揖入，及内霤，将曲揖，当阶揖，王皆报。至阶，主人曰： 请王升。 王曰： 某敢辞。 主人曰： 固请王升。 王曰： 某敢固辞。 主人曰： 终请王升。 王曰： 某敢终辞。 主人升阼阶，西面立。王升西阶，进当房户前，北面跪奠雁，兴，再拜，降，出。主人不降送。
初王入门，母出立於房户外之西，南面。於王拜讫，姆导妃出於母左。父少进，西面戒之，必有正焉，若衣若花，命之曰： 戒之敬之，夙夜无违命。 母戒於西阶上，施衿结帨，戒之曰： 勉之敬之，夙夜无违。 庶母及门内，施鞶，申之以父母之命，命之曰： 敬恭听宗父母之言，夙夜无愆，视诸衿鞶。 （鞶，囊也。妇人鞶丝，所以盛帨巾之属。）妃出，至车后，王授绥，姆辞不受曰： 未教，不足与为礼。 妃乘以几，从者二人坐，相对持之，（一品以下无持几者。）姆加幜。王乃驭轮三周，驭者代之。王出大门，乘辂还第如来仪，妃卤簿次从而行。（一品以下主人使其属送之。）
同牢（一品以下同牢与亲迎不别篇）
初昏，掌事者设洗、陈馔如一品仪。笾豆各十六，簋簠各二，各一，皆加勺盖。俎三，羊豕及腊，羊豕皆节折。樽坫於室内北墉下，玄酒在西，加幂勺，皆南柄。（幂，夏用絺，冬用緆。）又设樽於房户外之东，加勺幂，无玄酒，坫在南，实四爵、合卺，加幂。
王至，降辂车以俟。妃至，降车北面立。王南面揖妃以入。及寝门，又揖以入。赞者彻樽幂，酌玄酒三，注於樽。妃从者设席於奥，东向。（西南隅谓之奥。一品以下，若室内窄，则席於堂上楹閒，东向，设樽於室户东。）王导妃升自西阶，入於室，即席东面立。妃入，立於樽西，南面。王盥於南洗，妃从者沃之；妃盥於北洗，王从者沃之。盥讫，王及妃俱复位立。
赞者以馔入设於席前。赞者设酱於席前，菹醢在其北。俎三入设於豆东，腊特於豆北。（豆东，菹醢之东。）设黍於酱东，稷、稻、粱在东，设湆於酱南。设对酱於东，（对酱，妇酱也。设之当特俎。）菹醢在其南，北上。设黍於腊北，其西稷、稻、粱。设湆於酱北。司馔启会，卻於簋簠之南，对簋簠於北，（启，发也。）皆加匕箸。王从者对席於馔东。赞者西南面告： 馔具。 
王揖妃，妃即对席西面，皆坐。赞者皆授箸，各以菹擩於醢，皆祭於豆閒。又皆祭黍。赞者各取肺皆绝末以授，皆祭，赞者以肺加於俎。（凡祭与食皆赞者赞之。）赞者各移黍置於席上。授肺脊，皆食以湆酱。三饭卒食。赞者二人俱洗爵於房，酌於室内之樽，诣馔南，北面（一品以下户西北面。）以酳。王及妃皆兴，再拜，受爵。赞者北面答拜。王及妃皆坐，祭酒，赞者以肝从，皆奠爵，取肝，振祭，哜之，赞者皆受，实於菹豆，各取爵皆饮讫，执爵兴。赞者受爵，王及妃皆再拜，赞者以爵覆於坫。王及妃俱坐，（一品以下仍立。）赞者又以爵酌再酳，王及妃受爵，不祭而饮卒爵，（一品以下立受坐饮。）赞者受爵覆於坫。三酳用卺如再酳。（一品以下主人及妇立於席后。）赞者皆降东阶，洗爵，升，酌於户外樽，入诣於馔南，北面跪（一品以下入户西北面。）奠爵，兴，再拜，皆坐，取爵祭酒，遂饮卒爵，遂拜，执爵兴，降奠於篚。（一品以下夫妇答拜，降奠爵於篚。）
王出，妃退立於樽西，南面。（一品以下主人出，脱衣於房。）赞者彻馔，设於东房内如初。（妇脱服於室，衽於奥。）又彻室内酒樽以出。王脱冕服於房，妃从者受之；妃脱服於室，王从者受之，姆授巾。王从者衽於奥，妃从者衽良席於东，皆有枕，北趾。（一品以下无交受服、姆授巾。）王入，烛出。妃从者馂王之馀，王从者馂妃之馀，赞者酌户外樽酳之。（王从者皆妇人。）妃从者侍於户外，呼则闻。
妃朝见（一品以下见舅姑附）
其日，依时刻诸卫勒所部屯门列仗。妃夙兴沐浴，著花钗，服褕衣，乘厌翟车以出，侍从如常。入，至降车所，妃下车，司宾引妃立於閤外。近臣入奏。皇帝即御座，南向坐，近臣如常。妃奉笲（笲，竹器，玄表纁里。）枣栗，司宾引妃入立於庭，北面，妃再拜。司宾引妃升自西阶，进，北面跪奠於皇帝前，兴。皇帝抚之。尚食进，彻以东。司宾引妃降复位，又再拜。尚仪前承敕，降诣妃西北，东面称： 敕旨。 妃再拜。宣敕讫，又再拜。司宾引妃出，遂诣皇后所御之殿，立於閤外，奉笲腶脩。六尚以下各服其服，俱诣閤奉迎。尚仪入奏。皇后即御座，南向坐，近臣如常。司宾引妃入立於庭，北面再拜。司宾引妃升自西阶，进，北面跪奠於皇后前，兴。皇后抚之。尚食进，彻以东。司宾引妃降复位，又再拜。尚仪前承令，降诣妃西北，称： 令旨。 妃再拜。宣令讫，妃又再拜。司宾引妃出閤，侍从如常，妃乘车还第如来仪。（一品以下见舅姑仪：质明，赞者见妇於舅姑，立於寝门外。赞者布舅席於东序，西向；布姑席於户外之西，南向。舅姑俱即席坐。妇执笲枣栗自门外入，升自西阶，东面再拜，进，跪奠於舅席前。舅抚之，赞者进彻以东。妇退复东面位，又再拜，降自西阶。受笲腶脩。妇从者执俟於阶下。升，进，北面再拜，进，跪奠於姑席前。姑抚之，内赞者彻以东。妇退复北面位，又再拜。赞设妇席於室户西，南面，在姑席之西，少北。侧樽甒醴於房内东壁下，加勺幂；笾豆各一实以脯醢，在樽北。设洗於东房近北，罍水在洗西，篚在洗东，北肆，篚实以觯、巾、角柶各一，加幂。妇立於席西，南面。内赞者盥手洗觯，酌醴，加柶，面柄，出房诣妇席前，北面立。妇进，东面拜，受，退复位。内赞者西阶上北面拜送。内赞荐脯醢於席前。妇升席坐，左执觯，右取脯，擩於醢，祭於笾豆之间，以柶祭醴三，始扱一祭，又扱再祭，加柶於觯，面叶，兴，降席西，东面坐，啐醴，建柶，兴，拜。内赞者答拜。妇进，升席，跪奠觯於豆东，取脯，降自西阶以出，授妇氏，从入於寝门外。妇盥馈仪：舅姑入於室，妇盥馈。赞者布席於室之奥，舅姑共席坐，俱东面，南上。赞者设樽於室内北墉下，馔於房内西墉下，具馔如同牢，牲体皆节折，右载之於舅俎，左载之於姑俎。妇入，升自西阶，入房，以酱进设於舅姑席前。其他馔从者设之。加匕箸，俱以南为上。俎入，各设於豆东讫，赞者各授箸。舅姑各以韭菹擩於酱，祭於笾豆之间，又祭饭讫，乃食。三饭卒食。妇入於房，盥手洗爵，入室，酌酒酳舅，进奠爵於舅席前少东，西面再拜。舅取爵，祭酒，饮之。妇受爵，出户入房，奠於篚。又盥洗爵，酌酒酳姑，如酳舅之礼。设妇席於室内北墉下樽东，南面。妇彻馔，设於席如初，西上。妇亲彻酱设之，其他从者设之。妇进，西面再拜，退，升席南向坐。将馂，舅辞，命易酱，内赞者易之，妇乃馂姑馔。妇祭，内赞者助之。既祭乃食，三饭卒食。内赞者洗爵，酌酒酳妇。妇降席，西面再拜，受爵，升席坐，祭酒，饮讫，执爵兴，降席东，南面立。内赞者受爵，奠於篚。妇进，西面再拜。舅姑先降自西阶，妇降自阼阶。凡庶子妇，舅姑不降，而妇降自西阶以出。）
婚会
主人及宾俱公服。馔以笾、豆、簋、簠、俎、鉶、樽、爵、匕、巾、坫。
其日，主人至宾大门外之西，东面立。宾立於东阶下，西面。傧者进於傧左，北面受命，出，立於门外之东，西面曰： 敢请事。 主人曰： 某有嘉礼，请公有顾。 （王则称王，以下准此。）傧者入告，遂引宾出大门外之东，西面再拜，主人答拜。主人曰： 某有嘉礼，请公有顾。 宾曰： 敢辞。 主人曰： 敢固请。 宾曰： 辞不得命，敢不从。 主人拜，宾答拜。主人还，宾遂与诸亲从之。
掌事者先铺宾席於堂上楹閒，近北，南向。设宾之宗室席位於宾席西南，宾之异姓席位於宗室之南。又於西廊下（一品以下於西阶下。）设异姓席位，皆重行东向，以北为上。设主人席位於东阶上，西向。设主人宗室席位於主人东北，设异姓席位於宗室之北，皆重行西向，以南为上。又设主人异姓席位於东廊下，（一品以下於东阶下。）重行西向，以北为上。
宾至於主人大门外之西，东向。宾之宗室立於宾西南，异姓立宗室之南，俱重行东面，以北为上。傧者引主人出，立於大门外之东，西面。主人诸亲立於大门内之东，重行西面，以南为上。立定，主人西面再拜，宾东面答拜，主人揖，宾报揖。傧者引主人以入，又傧者引宾以入，宾之诸亲以次从入。至门内，主人诸亲从入如常。至阶，主人揖，宾报揖。宾主及诸亲以次升，各立於席后。其在庭者亦如之。立定，宾主及诸亲俱坐。
执觞者（一品以下执爵者。下仿此。）酌酒，升自东阶，酒升堂，宾主及诸亲皆起。执觞者以酒授主人，傧者引主人进诣宾前，西北面立。宾自席西进，东南向受酒。傧者引主人退复位。宾还席后，宾主及诸亲俱坐。执觞者又以酒授主人及诸亲。宾主俱祭而饮，诸亲不祭而饮。觞行一周，食升堂，宾主及诸亲皆起。掌食者以醢酱豆授主人，傧者引主人进设於宾席前。宾曰： 请公无辱。 主人曰： 不敢忘礼。 傧者引主人复位。执馔者以馔进设於宾主席前，加以匕箸。执馔者又以馔设於众宾以下。设讫，宾主及诸亲皆坐。宾主皆祭而食，诸亲不祭而食。於宾祭，主人辞曰： 疏食不足祭。 宾主俱食，三饭而止。主人曰： 请公食。 宾更饭。食毕，遂进庶羞，觞行如常。
会毕，宾主及诸亲俱兴，傧者各引宾主以下降出。宾主及宾之诸亲皆复门外位，主人诸亲复门内位。主人再拜送。宾退，傧者引主人入。
妇人礼会
女宾乘车入，至下车所，内傧者引入，主人迎送於门内。相称之辞，各准其夫，馀如丈夫之礼。
飨丈夫送者
其日，掌事者铺宾席於堂上楹閒，近北，南向。又铺主人席於阼阶上，西向。又设众宾席於宾席西南。设从者席位於西廊下，（一品以下西阶下。）俱重行东向，以北为上。傧者引宾以下立於主人门外之西，重行东向，以北为上。立定，傧者引主人出，立於门东，西向。主人揖，宾报揖。傧者各引宾主以下入。至阶，主人揖，宾报揖，宾主以次升，立於席后。立定，宾主以下俱坐，遂进酒设食如婚会之仪。
会毕，宾主以下俱兴。傧者引宾立於西阶上，东面。主人掌事者牵乘马入陈於门内三分庭一在南，北首西上。（一品以下无马。）又掌事者奉束帛之篚升，授主人，主人执篚西面立。宾西阶上北面再拜。主人进，立於楹閒，南面，宾进立於主人之右，俱南面。主人授篚，宾受之，退立於西阶上，北面。主人还阼阶上，北面再拜送。傧者引宾以下降自西阶，从者讶受篚。宾及庭，东面揖左马以出，牵马者从之。在庭者以次出，俱复门外位。从者讶受马。（一品以下无受马仪。）初宾降，傧者引主人降自东阶，出门东，西面拜送。宾退，主人入。
飨妇人送者
其日，女赞者铺宾席於堂上楹閒，近北，南向。又铺主人席於阼阶上，西向。又设众宾席於宾西南。设从者席位於西廊下，俱重行东向，以北为上。女相者引宾以下立於主人门外之西，重行东面，以北为上。立定，女相者引主人出立於门内之东，西面。女相者引宾入，众宾以下从入。宾入门西，东面。立定，宾主以次进，至阶，升，各立於席后。上下立定，俱坐，遂进酒设食，如婚会之仪。
会毕，宾主上下俱兴。女相者引宾立於西阶上，东面。女相者奉束帛之篚，升，以授主人。主人执篚进於楹閒，南面立；女相者引宾进立於主人之右，俱南面。主人授币讫，女相者引宾降出，从者迓受篚，众宾以下从出。初宾降，女相者引主人降，送於门内。宾出，女相者引主人入。（一品以下内相者引宾升，主人迎送於閤内。相称之辞，各准其夫，酬以束帛，如丈夫之礼。）
公主出降
册公主
前一日，尚舍奉御设御幄於太极殿如常。守宫设群官次於东西朝堂，奉礼设版位。太乐令展宫悬，典仪设举麾位如常。又设文武群官版位：五品以上於横街北，六品以下於横街南，文东武西，俱重行。诸亲於五品之南。（皇亲在东，诸亲在西。）设典仪位如常仪，赞者二人在南，少退，俱西向。册使立於悬北，西上，俱北面。（副使立於大使东，少退。以后准此。）
其日，诸卫屯门列仗如常。册使、群官等依时刻集朝堂，就次改服朝服，通事舍人各引就朝堂前位。侍中量时刻版奏 请中严 。鈒戟近仗入陈於殿庭。太乐令帅工人入就位，协律郎入就举麾位。典仪帅赞者先入就位。诸侍卫之官各服其器服，符宝郎先请宝，俱诣閤奉迎。通事舍人分引王公群官入就位。又通事舍人引册使及副使并入立於殿门外道东，西面以俟。黄门侍郎帅主节奉节及幡立於阶仗南，节在前。中书侍郎先请册置於案，令史绛公服各对举案立於节南道东，西面，中书侍郎立於案后。
侍中版奏： 外办。 所由承旨索扇，扇上，皇帝服通天冠，绛纱袍，御舆以出，曲直华盖警跸侍卫如常。太乐令令撞黄锺之钟，右五钟皆应，协律郎举麾，鼓柷，乐作；皇帝出自西房，即御座，南向坐，扇开，协律郎偃麾，戛敔，乐止。符宝郎奉宝置於御座。典仪赞拜，群官在位者俱再拜讫，通事舍人引册使入就位，册使等初入门，舒和之乐作，至位，乐止。立定，典仪曰： 再拜。 赞者承传，册使等皆再拜。
侍中进当御座前，北面跪奏称： 侍中臣某言，册公主，请命使。 俯伏，兴。又侍中少前，称： 制曰可。 退，复位。侍中承制，降诣使者东北，西面称： 有制。 册使副等俱再拜。侍中宣制曰： 册某公主，命公等持节展礼。 宣制讫，使副等又再拜。侍中还侍位。赞礼者引册使少前，黄门侍郎引主节诣册使东北，主节以节授黄门侍郎，（主节由后立於使左。）黄门侍郎持节西南授，册使跪受，兴，付主节，幡随节立於使左。黄门侍郎退。赞礼者导中书令诣册使东北，西面立。又赞礼者导中书侍郎引诣公主册案，立於中书令之右。中书令於案取公主册，（举案者皆由后立於使左。以后准此。）授册使，册使跪受，兴，置於案。（持案者退立於使后。以后准此。）赞礼者引中书令与册使俱北向，退复位。典仪曰： 再拜。 赞者承传，册使及群官在位者皆再拜讫，通事舍人引册使等右旋而出。持节者前导，持案者次之。册使等初行，乐作，出门乐止。
侍中前跪，奏称： 侍中臣某言，礼毕。 俯伏，兴，还侍位。所由承旨索扇，扇上，皇帝兴，太乐令令撞蕤宾之钟，左五钟皆应，鼓柷，奏太和之乐。皇帝降座御舆，入自东房，侍卫警跸如来仪，侍臣从至閤，扇开，乐止。通事舍人引群官在位者以次出。举册者及册使至长乐门外次，如后仪。
公主受册
尚仪二人，（读册。）司赞一人，（引公主。）掌赞二人，（知赞拜。）女史四人，（对举册案。）
前一日，尚舍、守宫计会设使者及册案便次於光范门及长乐门外，皆道右东向。司赞设公主位於长乐门内殿前，近南，当阶，北面西上。又分设内命妇应陪位者位於公主东北及西北，嫔御等在东，宫官等在西，重行相对，北上。又於内命妇之前设尚仪位二，皆东向，以北为上。又於尚仪位南少退，设司赞位，掌赞二人陪其后。
其日，典仪设册使立於长乐门外之西，东向北上。又设举册案者位二在南，差退，东向。内谒者监先取公主册案，置於长乐门外，近限。内命妇以下及应在位者，并服礼衣先就位。公主花钗翟衣，司言引就受册位，侍从如常仪。
通事舍人引册使、副使等出就位，持节者立於使者之北，少退，持册案者立於册使、副使西南，俱东向。持节者去节衣，持册案者以案进册使之右，北向相次而立。内侍二人引使者诣门，内谒者举案少前，使者取公主册，跪置册於内案，俯伏，兴，通事舍人引册使、副使等俱退就次以俟。
尚仪帅女史诣门，舁册案入，各就尚仪之前，对举册案皆东向。司赞曰： 再拜。 （凡司赞有词，掌赞皆承传。）司言赞公主再拜，在位者皆再拜。尚仪取公主册於案，（持案者退。）少前，北面称： 有制。 司言赞公主再拜。尚仪执册跪读讫，退复位，以册进授公主。公主受册以授司言讫，司赞曰： 再拜。 公主再拜，在位者皆再拜。司赞少前，称： 礼毕。 司言引公主退。在位者以次退。掌赞报内谒者监礼毕，内谒者监传报册使等。
册使等诣太极殿前南横街南，北面西上立。中书令於册使等东北，西面。册使再拜，复命曰： 奉制册命某公主，礼毕。 又再拜。中书令奏闻。册使等退，幡节各还本司。
纳采
前一日，主人设使者次於大门之外道右，南向。（其纳吉、纳徵、请期、亲迎等礼皆如之。）
其日大昕，使者至於主人大门外，赞礼者延入次。（凡宾主及行事者皆公服。）使者出次，赞礼者引至於大门外之西，东面。主人立於东阶下，西面。傧者立於主人之左，北面受命，出，立於门东，西面曰： 敢请事。 使者曰： 朝恩贶室於某公之子某，某公有先人之礼，使某也请纳采。 傧者入告。主人曰： 寡人敢不敬从。 傧者出告。掌畜者以雁授使者，其馀并如一品婚仪。
问名
 使者既出 至 主人还阼阶上，西面曰：皇帝第某女，封某公主 。馀行事并如一品婚仪。（其礼使者於户牖之间，赠之篚币及两马。词云： 吾子为事，故至於寡人之室，寡人有先皇之礼，请礼从者。 ）
纳吉
其日大昕，使者至。请事，使者曰： 加诸卜，占曰吉。使某也敢告。 主人曰： 某公有吉，寡人与在焉，寡人不敢辞。 馀如纳采之仪。
纳徵
其日大昕，使者至，入次。掌事者布幕於内门外，玄纁束帛陈於幕上，乘马在幕南，北首西上。掌事者奉璋以椟，俟於幕东。使者曰： 朝恩贶室於某公之子某，某公有先人之礼，使某也以束帛乘马请纳徵。 主人曰： 某公顺先典，贶以重礼，寡人敢不承命。 馀并如一品婚仪。
请期
其日大昕，使者至，入次至请事，依常礼。使者曰： 某公有赐，既申受命，某公使某请吉日。 傧者入告。主人曰： 寡人既前受命，唯命是听。 使者曰： 某公命某听命於王。 傧者入告。主人曰： 寡人固惟命是听。 使者曰： 某公使某受命於王，王不许，某敢不告期。曰某日。 馀并如一品婚仪。
亲迎
其日大昕，婿之父告庙、醮子、并如一品婚仪。子再拜，降出，乘辂备仪仗诣主人之第。宾将至，内赞者布席於东房，当户南向；设樽甒醴等於东房。主人醴公主如一品醴女之仪。公主著花钗，褕翟纁袡，入房以下并如一品醴女仪。讫，主人降立於东阶东南，西面。赞礼引宾出次，立於门西，东面。傧者进受命，出门东，西面曰： 敢请事。 宾曰： 某王命某之父，以兹初昏。某之父命某将请承命。 傧者入告。主人曰： 寡人固敬具以须。 至奠雁出，如常礼。
初宾入门，主妇出立於房户外之西，南面。於宾拜讫，姆导公主出。主人少进，西面戒之，必有正焉，若衣若花。命之曰： 戒之敬之，夙夜无违命。 主妇戒之於西阶上，施衿结帨，戒之曰： 勉之敬之，夙夜无违。 公主出，以下并如常仪。
同牢
初昏，掌事者设洗於东阶东南及陈设牢馔鉶俎之数，各依其品。羊豕节折，大羹在於爨。（其器皆明乌漆，惟以陶，卺以匏。）馀并如一品仪。
见舅姑
见之日，公主夙兴，沐浴，著花钗，服褕翟。舅服公服，姑著钿钗礼衣。其仪同一品婚礼。公主降西阶以出，无取脯授妇氏之仪。
盥馈舅姑
公主盥馈以少牢。舅、姑、公主服，如见礼。及酳舅姑讫，内赞者设公主席於舅姑席东北，南面。馀并如一品礼。
婚会（如一品婚仪）
妇人礼会（如一品婚仪）
飨丈夫送者
同一品仪，加送以乘马。设从者乃於西廊下。
飨妇人送者
女相者引宾升降，酬以束帛。馀如丈夫礼。
