<strong>礼八十二开元礼纂类十七嘉礼一</strong>
皇帝加元服
卜日
皇帝将加元服，卜日如别仪。
告圆丘（方丘附）
前一日，诸告官清斋於告所。其守卫及设樽坫等并前一日陈设，如巡狩圆丘摄事仪。（告方丘，自前一日陈设及告官清斋等亦如之。为埋埳於壝南外坛之内，北出陛。）未明二刻，诸告官各服其服，郊社令、良酝令入实樽罍及玉帛。（太樽二：一实明水，为上；一实汎齐，次之。山罍二：一实玄酒，为上；一实清酒，次之。玉以四珪有邸，币以苍。告方丘，太樽二，一实明水，一实醴齐，玉两珪有邸，币以黄。）未明一刻，奉礼帅赞者先入就位，赞引引御史、太祝以下入行扫除如常仪。质明，谒者引告官以下俱就门外位。奉礼帅赞者先入就位，赞引引御史以下入就位。谒者引告官、赞引引执事者次入就位。立定，奉礼曰： 再拜。 赞者承传，（凡奉礼有辞，赞者皆承传。）告官以下皆再拜。谒者进告官之左，白： 有司谨具，请行事。 仪至礼毕燔祝版於斋所，并同巡狩告圆丘摄事仪。（告方丘其仪同，但改昊天为皇地祇，其玉帛埋之。）
告宗庙
其礼与巡狩告宗庙仪有司摄事同，唯祝文临时撰。
临轩行事
先一日，尚舍奉御设御冠席於太极殿中楹閒，南向，莞筵纷纯，加藻席缋纯，加次席黼纯。守宫设群官次於朝堂，太乐令展宫悬於殿庭，并如常仪。设协律郎举麾位於殿上西阶之西，东向；一位於乐悬东南，西向。鼓吹令分置十二案於建鼓之外。乘黄令陈车辂，尚辇奉御陈舆辇，并如常仪。典仪设文官一品以下五品以上位於悬东，六品以下於横街南，皆重行，西面北上。设武官一品以下五品以上位於悬西，六品以下於横街南，当文官，皆重行，东面北上。设朝集使位分方於文武官当品之下。设诸亲位於四品、五品之中。（皇宗亲在东，异姓亲在西。）设蕃客位各分方於朝集使六品之南。诸州使人分方位於朝集使九品之后。又设太师、太尉位於横街之南道东，北向西上。又设典仪位於悬之东北，赞者二人在南，少退，俱西向。奉礼设门外位於东西朝堂，皆如元日之仪。
其日，诸卫勒所部屯门列黄麾仗如常。群官依时刻集朝堂，俱就次各服其服，通事舍人引就朝堂前位。侍中版奏： 请中严。 太乐令、鼓吹令帅工人入就位。奉礼郎设罍洗於阼阶东南，罍在洗东，加勺幂，篚在洗西，南肆，实巾加幂。尚舍奉御设席於东房内，近西，又张帷於东序外。殿中监陈衮服於东房内席上，东领。玄衣纁裳十二章。（八章在衣，日、月、星辰、山、龙、华虫、火、宗彝。四章在裳，藻、粉米、黼、黻。）白纱中单，黼领，青褾、撚、裾。革带，玉钩〈角枼〉，大带，（青带朱里，纰其外，上以朱，下以绿，纽约用组。）朱韨三章，（龙、山、火。）鹿卢玉具剑，火珠镖首，白玉双珮，玄组，大双绶，六采，玄、黄、赤、白、缥、绿，纯玄质，长二丈四尺，五百首，广一尺。（小双绶，长二尺六寸，色同大绶而首半之，閒施二玉环。）朱袜，赤舄金饰。缋纚、玉簪及栉三物同箱，在服南，北向。尚舍奉御设莞筵一，纷纯，加藻席缋纯，加次席黼纯，又在南。尚食奉御实醴樽於东序外帷内，坫在樽北，实角觯柶各一，加幂。馔陈於樽西，笾豆各十二，俎三，在笾豆北。设罍洗於樽东，罍在洗西，加勺幂，篚在洗东，北肆，实巾加幂。执罍樽笾豆及在庭罍篚者，并绛公服立於其所。衮冕垂白珠十二旒，以组为缨，色同其绶，黈纊充耳，玉导，置於箱。太常博士一人立於西阶下近西，东面。诸侍卫之官各服其器服，俱诣閤奉迎。典仪帅赞者先入就位，通事舍人各引群官入就位。太常博士引太常卿升西阶，立於西房外，当户北向。侍中版奏： 外办。 
皇帝著空顶黑介帻、双童髻、双玉导、绛纱袍以出，侍卫警跸如常仪。皇帝将出，太乐令令撞黄锺之钟，右五钟皆应，协律郎举麾，鼓柷，奏太和之乐。皇帝出自西房。太常博士引太常卿，太常卿引皇帝即御座，南向立，乐止。（太常卿与博士退立於皇帝之左。）通事舍人引太师、太尉就位。（凡太师、太尉进退，皆舍人导引。）太师初入门，舒和之乐作，至位，乐止。典仪曰： 再拜。 赞者承传，群臣在位者皆再拜。太师升自西阶，太师初行，乐作；至阶，乐止。太师升立於西阶上，东面。太尉诣阼阶下罍洗盥手，升东阶，诣东房内取纚栉箱，进，跪奠於御座西端。太师诣御座前跪，奏称： 请坐。 退复位。皇帝坐。太尉进当御座前，少左，跪脱空顶帻，置於栉箱，栉毕设纚，兴，少西，东面立。太师降盥，初降，乐作；盥讫诣西阶下，乐止。太师受冕，右执项，左执前，升西阶，进当皇帝前少左，乐作。太师祝曰： 令月吉日，始加元服。寿考惟祺，以介景福。 乃跪冠，兴，复西阶上位。太尉进皇帝前，少左，跪设簪缨，兴，复位。皇帝兴，太常卿引適东房。殿中监进彻栉纚箱以退。皇帝著衮服，太常卿引即席南向坐，乐止。
太尉诣序外帷内，盥手洗觯，酌醴，加柶，覆之，面叶，立於序内，南向。太师进受醴，面柄，进御前，北面祝曰： 甘醴唯厚，嘉荐令芳。承天之休，寿考不忘。 讫，跪进觯，兴，退，降立於西阶下，东面。於将祝，殿中监帅进馔者奉馔设於御座前，皇帝左执觯，右取脯，擩於醢，祭於笾豆閒。太师取肺一以进皇帝，皇帝奠觯於荐西，受肺，卻左手执本，右绝末以祭，上左手，哜之，授太尉。太尉加於俎，降立於太师之南。皇帝帨手，（侍中一人进帨巾。）取觯，以柶祭醴，啐醴，建柶，奠觯於荐东。皇帝初受觯，休和之乐作；奠觯讫，乐止。太师、太尉俱复横街南位。太师初行乐作，至位乐止。典仪唱： 再拜。 赞者承传，在位者皆再拜。太师、太尉出，初行乐作，出门乐止。侍中前，跪奏： 礼毕。 
皇帝兴，太乐令令撞蕤宾之钟，左五钟皆应，太和之乐作；太常卿引入东房，侍卫警跸如来仪，入讫，乐止。通事舍人引东西面位者以次出。
见太后
其日冠讫，著通天冠服诣太后所御殿，如常朝见之式。尚宫引就殿前，北向再拜讫，尚宫引出，还宫如常。
谒太庙
将谒，有司卜日如别仪。
前一日，皇帝清斋於太极殿。太尉以下清斋於庙所，近侍之官应从入庙者各於本司清斋一宿。诸卫令其属晡后一刻各以其方器服守卫庙门，与太乐工人俱清斋一宿。
前三日，尚舍直长施大次於太庙南门之外道西，东向，尚舍奉御铺御座。守宫设文武侍臣次於大次之后，文左武右，俱东向。设太尉以下次於斋坊内。设三师次於侍臣次之西，东向。
前二日，太乐令设宫悬之乐於庙庭如常仪，右校清扫内外。
前一日，奉礼设御位於乐悬之南道西，北向。设太尉以下及御史等位於内外如常仪。设酒樽之位於庙堂上前楹閒，各於室户之左，北向。每室鸡彝一，鸟彝一，牺樽二，山罍二，皆加勺幂，皆西上，各有坫。（以置瓒爵。）设罍洗篚如常。（篚实珪瓒巾爵。）其执樽罍篚幂及烹牲并如巡狩告谒仪。
谒日未明三刻，太尉以下各服其服，太庙令、良酝令各帅其属入实樽罍。（鸡彝、牺樽之上樽，皆实以明水。山罍之上樽实以玄酒，鸟彝实以郁鬯，牺樽实以醴齐，山罍实以清酒。）太官令帅进馔者实笾豆、行扫除及奏出献祖以下神主各置於座如常仪，讫各就位，如巡狩告仪。
质明，谒者引太尉以下俱就门外位，太乐令帅工人次入就位。（其升堂坐者，皆脱履於阶下，降纳如常。）谒者引太尉，赞引引执事者次入就位。立定，奉礼曰： 再拜。 太尉以下皆再拜。（其先拜者不拜。）谒者进太尉之左，白： 有司请行事。 其行事仪至读祝文如时享摄事仪。（唯无燔膟膋及奠毛血。）读祝文曰： 维某年岁次月朔日，子孝曾孙皇帝某，（太祖以下称臣某。）谨遣太尉臣名，敢昭告於献祖宣帝、祖妣某氏：敬遵常典，礼加元服，以今吉辰祗见。谨以一元大武、明粢、芗合、芗萁、嘉蔬、嘉荐、醴齐，尚飨。 讫，兴，太尉再拜。初读祝文讫，乐作；太祝进，跪奠版於神座，俯伏，兴，还樽所，太尉拜讫，乐止。谒者引太尉以次献，皆如献祖之仪。（唯不盥洗。）遍献讫，其饮福受胙如常仪。讫，谒者引太尉降复位。赞引引御史、太祝及执樽罍篚幂者俱就执事位，重行，西面立以俟。皇帝既谒庙出门，太祝等升复位讫，登歌作雍和之乐；诸祝各进入室彻豆，出，还樽所，登歌止。奉礼曰： 赐胙。 其赞拜及纳神主、燔祝版，并如时享摄事仪。
亲谒
前出三日，本司宣摄内外各供其职。
前一日，守宫设群官五品以上次於东西朝堂如常。
谒日，昼漏上水三刻，銮驾出宫。发引前七刻，搥一鼓为一严。（三严时节，前一日侍中奏裁。）发引前五刻，搥二鼓为再严。其銮驾发引之仪与时享出宫仪同，唯陈小驾卤簿乘金辂为异。驾过，通事舍人引文武群官不从者退就次以俟。
驾至大次，回辂东向，将军降，立於辂右。侍中进当銮驾前，跪奏称： 侍中臣某言，请降辂。 俯伏，兴，还侍位。皇帝降辂，乘舆之大次，繖扇华盖侍卫如常仪。通事舍人引三师各就便座，各服其服，出立於大次门外。太常博士引太常卿立於大次门外，当门西向。侍中版奏： 外办。 
皇帝出次，华盖侍卫如常。（侍中负宝陪从如式。）博士引太常卿，太常卿引皇帝（凡太常卿前导，皆博士先引。）至庙门外，殿中监进镇珪，皇帝执镇珪，华盖仗卫停於门外，三师、近侍者从入如常。
皇帝初入门，太和之乐作，至版位，北向立，乐止。太常卿与博士退立於左。太常卿前奏称： 请再拜。 皇帝再拜。少顷，太常卿又奏称： 请再拜。 皇帝又再拜。讫，太常博士引太常卿，太常卿引皇帝出还大次，初行乐作，出门乐止。殿中监受镇珪，华盖侍卫如常仪。
皇帝既还大次，请解严、转仗卫，至既入閤侍中版奏请解严、叩钲将士各还本所，如时享还宫仪。
会群臣
皇帝见庙之明日会群臣，如元会之仪。其上寿词云： 具官臣某言，伏惟皇帝陛下吉辰元服，礼备乐和，臣等不胜大庆，谨上千万岁寿。 
群臣上礼
前一日，守宫量设次於东朝堂如常仪。其日应上礼之官，依时刻各集於次，皆服朝服。奉礼先设上礼之官位於东朝堂之前，近南，文东武西，重行北面，相对为首。又设中书舍人位於吏部为首者之北，南向。设奉礼位於文官东北，赞者二人在南，差退，俱西向。通事舍人各引应上礼之官就位。立定，令史二人对举表案，礼部郎中引就中书舍人前，取表授舍人讫，引案退。奉礼唱： 再拜。 赞者承传，在位者皆再拜。中书舍人奉表入进。通事舍人引在位者退。
皇帝纳后
卜日、告圆丘、方泽并如加元服仪。其祝文临时撰。
临轩命使
将行纳采，制命太尉为使者，宗正卿为副使，吏部承以戒之。（问名、纳吉、纳徵、告期并奉迎并同使。）
前一日，尚舍奉御设幄座於太极殿如常。守宫设群官客使等诸应陪位者次於东西朝堂。太乐令展宫悬於殿庭，设举麾位於殿上，一位於悬下，鼓吹令设十二案，乘黄令陈车辂，尚辇奉御陈轝辇，皆如元日之仪。典仪设文官一品以下五品以上位於悬东，六品以下於横街南，皆重行，西面北上。设武官一品以下五品以上位於悬西，六品以下於横街南，当文官，皆重行，东面北上。设朝集使位各分方於文武官当品之下，设诸亲位於四品、五品之下，（皇宗亲在东，异姓亲在西。）设蕃客位各分方於朝集使六品之南，诸州使人分方位於朝集使九品之后。设典仪位於悬东北，赞者二人在南，少退，俱西向。设使者受命位於大横街南道东，副使又於其东，少退，俱北面。奉礼设门外位於东西朝堂如元日仪。
其日，诸卫勒所部列黄麾仗如常仪。群官依时刻集朝堂，俱就次各服其服，通事舍人引就朝堂前位。侍中量时刻版奏： 请中严。 鈒戟近仗入陈於殿庭，太乐令帅工人入就舞位，协律郎入就举麾位。诸侍卫之官各服其器服，符宝郎奉宝，俱就閤奉迎。典仪帅赞者先入就位。通事舍人引群官入就位，又引使主副入立於太极门外道东，西面。黄门侍郎引主节执幡节，中书侍郎引制书案，立於左延明门内道北，西面北上。侍中版奏： 外办。 
皇帝服衮冕御轝以出，曲直华盖警跸侍卫如常仪。皇帝将出，仗动；出自西房，即御座坐，南向。符宝郎奉宝置於御座如常。通事舍人引使主副入就位。立定，典仪曰： 再拜。 赞者承传，群官在位者皆再拜。侍中前承制，降诣使者东北，西面称： 有制。 使主副俱再拜。侍中宣制曰： 纳某官女为皇后，命公等持节行纳采等礼。 宣讫，使主副又再拜。侍中还侍位。黄门侍郎引主节立於使者东北，西面。主节以节授黄门侍郎，黄门侍郎执节西面授使者，使者受，付主节，主节立於使后，黄门侍郎退。中书侍郎引制书案立於使者东北，西面。中书侍郎取制书，（持案退自使后，立於使者之左。）西面授使者，使者受制书置於案，持案者退立於使后，中书侍郎退。典仪曰： 再拜。 赞者承传，群官在位者皆再拜。舍人引使者主副出，持节者前导，持案者次之。侍中前跪，奏称： 侍中某臣言，礼毕。 俯伏，兴，还侍位。
皇帝降座，御舆，入自东房，侍卫警跸如来仪。舍人引群官在位者以次出。初使主副乘辂备仪仗而行，鼓吹备而不作，从者乘车以从；其制书以油络网犊车载而行。自后皆如之。
纳采
前一日，守宫设使者次於后氏大门外道右，南向。
其日大昕，使主副至於后氏大门外，掌次者迎入次。（凡宾主及行事者皆公服。）主人受於庙。（无庙者受於正寝。）掌事者布神席於室户外之西，莞筵纷纯，加藻席画纯，南向，右雕几。使主副出次，谒者引立於大门外之西，东面北上。持幡节者立於使者之北，少退，东面；令史二人对举制案立於使者之南，执雁者又在其南，俱东面。主人立於大门内，西面。
傧者立於主人之左，北面受命，出立门东，西面曰： 敢请事。 使者曰： 某奉制纳采。 傧者入告。主人曰： 臣某之女若如人，既蒙制访，臣某不敢辞。 傧者出告，入，引主人出迎使者於大门外之南，北面，主人再拜。使者不答拜。
主人揖使者，先入，至於阶，使者及宗正卿入，幡节先导，其持案及执雁者从入，幡节立西阶之西，东面。（自后幡节皆如之。）使者由西阶升，立於两楹閒，南面；使副在使者西南，持案及执雁者在使副西南，俱东面。主人升阼阶，诣使者前，北面立。持案者以案进使副前，使副取制书，持案者退复位；使副奉制书进授使者，退复位。持节者脱节衣。使者曰： 有制。 主人再拜。宣制毕，主人降诣阶閒，北面再拜稽首讫，升，进，北面受制书，退以授左右，仍北面立。使副取雁以授使者，退复位。使者受雁，主人再拜，进，受雁，退以授左右，仍北面立。傧者引二人对举答表案进於主人后，少西，傧者取表以授主人，主人受，进授使者讫，退复位，再拜。持节者加节衣。谒者引使者及使副等降自西阶以出。
制文（凡六礼皆以版，长一尺二寸，博四寸，厚八分。后家答版亦如之。）
皇帝曰：咨！具官封姓：浑元资始，肇经人伦，爰及夫妇，以奉天地宗庙社稷。谋於公卿，咸以为宜。率由旧典，今使持节太尉封某、宗正卿封某以礼纳采。
答文
皇帝嘉命，访婚陋族，备数采择。臣之女，（姑姊妹则云 先臣某官之遗女 。）未闲教训，衣履若如人。钦承旧章，肃奉典制。某官封臣姓名稽首顿首，再拜承制诏。
问名
使者既出，遂立於内门外之西，东向，并如纳采位。初使者降，主人降立於内门内东厢，西面。傧者进受命，出请事。使者曰： 将加卜筮，奉制问名。 傧者入告。主人曰： 臣某之子若如人，既蒙制访，臣某不敢辞。 傧者出告，入引主人出迎使者，至主人受雁讫出，如纳采仪。
使者出立於内门外之西，使副在南，少退，俱东面。初使者降，主人降立於东阶下，西面。傧者进受命，出请事。使者曰： 礼毕。 傧者入告。主人曰： 某公奉制至於某之室，某有先人之礼，请礼从者。 傧者出告。使者曰： 某既得将事，敢辞。 傧者入告。主人曰： 先人之礼，敢固以请。 傧者出告。使者曰： 某辞不得命，敢不从。 傧者入告，遂引主人升立於序端。掌事者彻几，改设二筵，东上。（各用莞筵纷纯，加藻席缋纯。）设甒醴於东房西牖下，加勺幂；坫在樽北；篚在樽南，实觯二，角柶二；各一笾一豆，实以脯醢，在坫北。又设洗於东阶东南如常。
讫，傧者引主人降，迎使者於内门外之东，西面揖使者，先入。使者入门而左，副从之。主人入门而右，至阶，主人曰： 请某位升。 使者曰： 某敢辞。 主人曰： 固请某位升。 使者曰： 某敢固辞。 主人曰： 终请某位升。 使者曰： 某敢终辞。 主人升阼阶，使者升西阶，副从升，俱北面。主人阼阶上北面再拜，使者及副西阶上北面答再拜。
主人受几於序端，掌事者内拂几三，奉两端西北向以进；主人东南向外拂几三，振袂，内执之，掌事者一人又执几以从。主人进，西北向。使者序进，迎受於筵前，东南向以俟。主人还东阶上，北向再拜送。使者以几避，进，北面跪，各设於座，差退於西阶上，北面东上，俱答再拜；立於阶西，东面南上。
赞者二人俱升，取觯，降，盥手洗觯，升，实醴，加柶於觯，覆之，面叶，出房南面。主人受醴，面柄，进使者筵前，西北面立，又赞者执觯以从。使者西阶上北面各一拜，序进筵前，东南面。主人又以次授醴，使者受，俱复西阶上位。主人退复东阶上，北面一拜送。掌事者以次荐脯醢於筵前。使者各进升筵，皆坐，左执觯，右取脯，擩於醢，祭於笾豆閒，各以柶祭醴三，始扱一祭，又扱再祭，兴，各以柶兼诸觯，上擸，降筵於西阶上，俱北面坐，俱啐醴，建柶，各奠觯，遂拜，执觯。主人答拜。使者进，升筵坐，各奠觯於荐东，降筵，序立於西阶上，东面南上。
掌事者牵马入陈於门内三分庭一在南，北首西上。又掌事者奉币篚升东阶以授主人，主人受於序端，进，西面立。掌事者一人又奉币篚立於主人之后。使者西阶上俱北面再拜。主人进诣楹閒，南面立。使者序进，立於主人之西，俱南面。主人以币篚授使者，使者受，退立於西阶上，东面。掌事者又以币篚授主人，主人受以授使副，使副受，退立於使者北，俱东面。主人还东阶上，北面拜送。使者降西阶，从者迓受币。使者当庭实，揖马以出，牵马者从出。使者出大门外之西，东面立，从者迓受马。主人出门东，西面再拜送。使者退。主人入立於东阶下，西面。傧者告主人曰： 宾不顾矣。 主人反於寝。使者奉答表诣阙进。
制文
皇帝曰：咨，某官封姓，两仪配合，承天统物，正位於内，必俟令族。重章旧典，今使使持节太尉封某、宗正卿封某以礼问名。
答文
皇帝嘉命使者某重宣中制，问臣名族。臣女夫妇所生，先臣故某官之遗玄孙，先臣故某官之遗曾孙，先臣故某官之遗孙，先臣故某官之外孙女，年若干。钦承旧章，谨奉典制。某官臣姓某稽首顿首，再拜承制诏。（若女祖以上在，则直云某官臣之孙女等语。）
纳吉
前一日，守宫设使者次，以下至主人立於大门内西面，如纳采仪。傧者进受命，出请事。使者曰： 加诸卜筮，占曰从，制某也纳吉。 傧者入告。主人曰： 臣某之女若如人，龟筮云吉，臣占在焉。臣某谨奉典制。 傧者出告，入，引主人出迎使者於大门外，以下至使者降自西阶以出，如纳采仪。使者出立於内门外之西，使副在南，少退，俱东面。初使者降，主人立於东阶下，西面。傧者进受命，出请事。使者曰： 礼毕。 其傧使者如问名之仪。
制文
皇帝曰：咨，某官姓，人谋龟筮，佥曰贞吉，敬顺典礼，今使使持节太尉封某、宗正卿封某以礼纳吉。
答文
皇帝嘉命使者某重宣中制，太卜元吉。臣陋族卑鄙，忧惧不堪，钦承旧章，肃奉典制。某官臣姓某稽首顿首，再拜承制诏。
纳徵
前一日，守宫设使者次如初。
其日大昕，使主副至后氏大门外，掌次者延入次。执事者入布幕於内门之外，玄纁束帛陈於幕上，六马陈於幕南，北首西上，执事者奉穀珪以匮，俟於幕东，西面。掌事者设几筵如初。
使主副出次，谒者引立於大门外之西，东面北上；持幡节者立於使者之北，少退，东面；令史二人对举制案立於使副南，东面。主人立於大门内，西面。傧者进受命，出请事。使者曰： 某奉制纳徵。 傧者入告。主人曰： 奉制赐臣以重礼，臣某祗奉典制。 傧者出告。入，引主人出迎使者於大门外之南，北面，主人再拜。使者不答拜。
谒者引使者及使副入，幡节前导，持案者从入。使者入门而左，主人入门而右。至於内门，使主副立於门西，东面北上。主人立於门东，西面。
傧者引主人揖使者，先入门，至於阶，使者及使副从入，由西阶升，立於楹閒，南面；使副在使者西南，持案者在使副西南，俱东面。主人由阼阶诣使者前，北面立。於主人揖入门，执事者坐启匮取珪，加於玄纁上，及牵马者从入三分庭一在南，北首西上，执珪者在马西，俱北面。持案者以案进使副前，使副取制书，持案者退复位；使副奉制书进授使者，退复位；持节者脱节衣。使者曰： 有制。 主人再拜。使者宣制毕，主人降诣阶閒，北面再拜稽首讫，升，进，北面受制书，退以授左右，仍北面立。傧者引二人对举答表案，进主人后，少西，傧者取表以授主人，主人受以授使者讫，退复位，再拜。谒者引使者及使副等降自西阶以出，立於内门外之西，使副在南，少退，俱东面。初主人受制书讫，左右受玉帛於庭，受马者自左受之以东，牵马者既授马，自前西而出。主人降立於东阶下，西面。傧者进受命，出请事。使者曰： 礼毕。 其傧使者如纳吉之仪。
制文
皇帝曰：咨，某官姓之女，有母仪之德，窈窕之姿，如山如河，宜奉宗庙，永承天祚，以玄纁珪马，以章典礼。今使使持节太尉封某、宗正卿封某以礼纳徵。
答文
皇帝嘉命使者某重宣中制，降婚卑陋，崇以上公，宠以丰礼，备物典册。钦承旧章，肃奉典制。某官臣姓名稽首顿首，再拜承制诏。
告期
前一日，守宫设使者次，以下至出请事，如纳采仪。使者曰： 制使某告期。 傧者入告。主人曰： 臣某谨奉制。 傧者出告，入引主人出迎使者，以下至礼毕，如纳采仪。
制文
皇帝曰：咨，某官姓，谋於公卿、太筮、元龟，罔有不臧。率遵典礼，今使使持节太尉封某、宗正卿封某以礼告期。
答文
皇帝嘉命使者某重宣中制，告曰： 惟某月某日可迎。 臣钦承旧章，肃奉典制。某官臣姓某稽首顿首，再拜承制诏。
告庙
有司以特牲告如常告礼。祝文临时撰。
册后
前一日，守宫设使者次於后氏第大门外之西如常。尚舍设尚宫以下次於后氏閤外道西，东向，障以行帷。
其日临轩命使，如纳采命使之仪。（太尉为正使，司徒为副使。）
奉礼设使者位於大门外之西，东向。使副及内侍位於使者之南，举册案及宝绶者在南，差退，持节者在使者之北，少退，俱东向。设主人位於大门外之南，北面。设使者以下及主人位於内门外亦如之。设内谒者监位於内门外主人之南，西面。内谒者监设司赞位於东阶东南，掌赞二人在南，差退，俱西向。内谒者监又先置一案於閤外，近限。
使主副乘辂持节，备仪仗，鼓吹备而不作，至后氏大门外，使者降辂，掌次者延入次。尚宫以下至閤之次。内仆进重翟以下大门外道西，东向北上。诸卫令其属布后仪仗如常。
使者出次，谒者引使者以下就门外位。主人朝服出，立於东阶下，西面。傧者进受命，出门东，西面曰： 敢请事。 使者曰： 某奉制授皇后备物典册。 傧者入告，遂引主人出迎於大门外，北面再拜。使者不答拜。
谒者引使者入门而左，持节者前导，持案者次之。主人入门而右。至内门外，各就位。立定，奉册宝案者进当使副前，使副受册宝，持案者退复位，使副以册宝进授使者，退复位。内侍进使者前，西面受册宝，东面授内谒者监，退复位。内谒者监持册宝入立於閤外之西，东面跪置册宝於案，俯伏，兴。
尚宫以下入閤奉后首饰袆衣，（其衣服所司先进。）傅姆赞出，尚宫引降，立於庭中，北面。尚宫跪取册，尚服跪取宝绶，兴，立於后之右，少前，西向。司言司宝各一人进於后左，少前，东向。尚宫称： 有制。 尚仪赞： 皇后再拜。 皇后再拜。宣册讫，尚仪又赞： 皇后再拜。 皇后再拜。尚宫奉册进授皇后，皇后受以授司言；尚服又奉宝绶次授皇后，皇后受以授司宝。讫，尚仪赞： 皇后升座。 尚宫引皇后升座，南向坐，内官以下俱降立於庭，重行，北向西上。立定，司赞曰： 再拜。 掌事承传，内官以下皆再拜讫，诸应侍卫者各升立於侍位。尚仪前跪，奏称： 礼毕。 皇后降座，尚宫引皇后入於宫。
主人傧使者如告期之仪。使者乘辂而还，诣阙复命。
册文
维某年月日，皇帝使使持节太尉封某、司徒封某册命某官女某氏为皇后。咨尔易阶乾坤，诗首关雎，王化之本，实由内辅。是故皇英嫔虞，帝道以光；太任妣姬，周胤克昌。皇后其祗勖厥德，以肃承宗庙，虔恭中馈，尽敬於妇道，导师道於六宫，作范仪於四海。皇天无亲，惟德是依，可不慎欤！
命使奉迎
其日晡后，侍中量其时刻版奏 请中严 。晡后三刻，皇帝服衮冕出，升所御殿，宫人侍卫如常。文武之官五品以上立於东西朝堂如常仪。
奉迎前一日，守宫设使者次於大门外道右，设使副及内侍次於使者次西，俱南向。尚舍设宫人次於閤外道西。奉礼设使者位於大门外之西，东向；使副位於使者之南，持案及执雁者又在南，差退，持节者在使者北，少退，俱东向。奉礼位於使副西南，赞者二人在南，差退，俱东面。设内侍位於大门外道左，西面。
其日，司赞设宫人以下位於堂前。使主副朝服发朝堂，乘辂持节，备仪仗，至大门外，使者降辂，掌次者延入次。宫人等各之次奉迎。文武官至宿卫及列卤簿如常仪。
尚仪奏请皇后中严，量时刻傅姆导皇后，尚宫前引，出，升堂，宫人等侍卫如常仪。皇后将出，主妇出於房外之西，南向。文武奉迎者皆陪立於大门外，文东武西，北上。
立定，谒者引使者诣大门外位，使副、内侍等各就位。主人立於内门外堂前东阶下，西面。傧者受命出请事。使者曰： 某奉制，以今吉辰率职奉迎。 傧者入告。主人曰： 臣谨奉典制。 傧者出告，入，引主人出门南，北面再拜。使者不答拜。
谒者引使者入门而左，持节者前导，使副及持案、执雁者次之。主人入门而右。至内门外堂西阶，使者先升，立於两楹閒，南面。使副在使者西南，持案及执雁者在使副西南，俱东面。主人升东阶，诣使者前，北面立。持案者以案进使副前，使副取制书，持案者退复位；使副奉制书授使者，退复位。使者曰： 有制。 主人再拜。使者宣制毕，主人降诣阶閒，北面再拜稽首讫，升，进，北面受制书，退授左右讫，主人再拜，仍北面立。使副取雁授使者讫，主人再拜，进受雁，授左右，仍北面立。傧者引二人对举答表案，进立於主人后，少西，傧者取表以授主人，主人受以授使者讫，退复位，再拜。
谒者引使者及使副降自西阶以出，复门外位。立定，奉礼曰： 再拜。 赞者承传，使主副俱再拜。使者曰： 令月吉日，某等承制，率职奉迎。 内侍受以入传於司言，司言受以奏闻。尚仪奏： 请皇后再拜。 皇后再拜讫，主人入，升自东阶，进，西面诫之曰： 戒之敬之，夙夜无违命。 主人退立於东阶上，西面。母诫於西阶上，施衿结帨，曰： 勉之敬之，夙夜无违命。 讫，腰舆进，皇后升舆以降，尚宫前导，六尚以下侍卫如常。皇后升重翟以几，姆加憬。内宫侍从及内侍导引应乘车从者如卤簿常仪。迎使及百官当引从者皆退，随便立。皇后车出大门外，以次乘车马引从如常。
制文
皇帝曰：咨，某官姓，岁吉月令吉日，惟某率由典礼，今遣使持节太尉封某、宗正卿封某以礼迎。
答文
皇帝嘉命使者某重宣中诏，令月吉辰，备礼以迎。蝼蚁之族，猥承大礼，忧惧战悸，钦承旧章，肃奉典制。某官臣姓某稽首顿首，再拜承制诏。
同牢
其日，内侍之属设皇后大次於皇帝所御殿门外之东，南向，铺座如常。
将夕，尚寝设皇帝御幄於所御之殿室内之奥，东向，铺地席重茵，施屏幛。
初昏，尚食设洗於东阶东南，东西当东霤，南北以堂深，罍水在洗东，篚在洗西，南肆。（篚实以巾二、爵二。）设后洗於东房近北，罍水在洗西，篚在洗东，北肆。皆加勺幂。馔於东房西墉下，笾豆各二十四，簋簠各二，各三，皆加巾盖，俎三。樽於室内北墉下，玄酒在西，加幂，勺南柄。（幂夏用絺，冬用緆。）又樽於房户外之东，无玄酒，坫在南，加四爵、合卺。（其器皆乌漆，惟以陶，卺以匏。）
皇后重翟入大门，鸣钟鼓，（其钟鼓所司先陈设。鸣钟鼓者，所以声告内外。）卤簿止於外，近侍应从者如常。皇后从永巷至大次前，回车南向，施步障毕，尚仪进当车前跪奏： 请降车。 兴，退复位。皇后降车，御舆，司舆率繖扇等，司灯率执烛者俱布列前后。皇后入就大次，严整讫，尚宫引皇后诣所御殿门外之东，西向立。
尚仪跪奏： 外办，请降座礼迎。 皇帝降座，尚宫前引诣门内之西，东面，揖后以入。尚食彻樽幂，酌玄酒三注於樽。尚寝设席於室内之西，东向。（莞筵纷纯，加藻席缋纯，次席黼纯。对席亦准此。）皇帝导后升西阶，入室即席，东向立。皇后入立於樽西，南向。
皇帝盥於南洗，皇后盥於北洗。尚食率其属以馔入。设酱於席前，菹醢在其北，俎三入设於豆东，豕俎特於俎北。（豆东，菹醢之东。）尚食设黍於酱东，稷稻粱又在东。设湆於酱南。（馔要方也。）设对酱於东，（对酱，后酱也。设之当特俎。）菹醢在其南，北上。设黍於豕俎北，其西稷稻粱。设湆於酱北。尚食启会卻於簋簠之南，对簋簠於北，（启，发也。豆盖彻於房。）各加心箸。尚寝设对席於馔东。尚食西面跪奏： 馔具。 兴。
皇帝揖皇后，对席西面，皆坐。尚食跪取韭菹擩醢授皇帝，又尚食跪取韭菹擩醢授皇后；皇帝及皇后俱受，祭於豆閒。尚食又取黍实於左手，遍取稷稻粱，反於右手授皇帝。又尚食取黍实於左手，遍取稷稻粱，反於右手授皇后。皇帝及皇后俱受。祭於豆閒。各取肺皆绝末，授皇帝及皇后。皇帝及皇后俱受，祭於豆閒讫，尚食各以肺加於俎。司饰二人以巾授皇帝及皇后，俱帨手讫，尚食各跪品尝馔讫，各移黍置於席上，以次授肺脊皇帝及皇后，皆食，三饭卒食。尚食二人俱盥手洗爵於房，入室诣酒樽所，酌酒，进授皇帝及皇后，俱受爵，祭酒。尚食各以肝从，皆奠爵，振祭，哜之。尚食皆受，实於菹豆。各取爵皆饮讫，尚仪俱进受虚爵，奠於坫。再酳如初。三酳用卺如再酳。尚食俱降东阶，洗爵升，酌於户外樽，进，北面俱奠爵，兴，再拜，跪，取爵祭酒，遂饮卒爵，奠爵遂拜，执爵兴，降，奠於篚，还侍位。
尚仪北面跪，奏称： 礼毕。 兴。皇帝皇后俱兴。尚宫引皇帝入东房，释冕服，御常服。又尚宫引皇后入幄脱服。尚宫引皇帝入。尚食率其属彻馔，设於东房如初。皇后从者馂皇帝之馔，皇帝侍者馂皇后之馔。
皇后表谢
皇后至宫之明日，服展衣出，司言引尚宫，尚宫前导及左右侍从如常。升正殿两楹閒，北面立。又尚仪以谢表授皇后，又尚仪以案俟於前，皇后置表案上，尚宫赞拜，皇后再拜讫，尚仪以表降殿授内侍，内侍因中书以闻。初内侍出门，皇后降殿还寝如常。
朝皇太后
其日大昕，所司设皇太后御座、地席於所御之殿，南向。尚食帅司膳设侧樽甒醴於东房内东壁下，加勺幂。笾一，豆一，实以脯醢，设於樽北。又设洗於樽西，近北，罍水在洗西，篚在洗东，北肆。（篚实以巾幂，角觯一，角柶一。）
其日，皇后夙兴，沐浴。尚仪版奏： 请皇后中严。 质明，六尚及诸侍卫宫人俱诣寝殿奉迎。尚仪版奏： 外办。 皇后服袆衣，加首饰，御舆，尚宫前导，降自西阶以出，侍卫如常。至皇太后閤外，皇后降舆，障扇侍从如常，立於西厢，东面。
皇后将至，尚仪奏： 请皇太后中严。 皇后既至閤外，尚仪奏皇太后 外办 。皇太后服袆衣、首饰，司言引尚宫，尚宫引皇太后出，即御座前，南向坐，侍从如常。
皇后执笲，枣栗腶脩，司言引尚宫，尚宫引皇后入，升西阶，北面再拜，进，跪奠笲於皇太后座前。皇太后抚之。尚食进，彻以东。司言引尚宫，尚宫引皇后退，北面又再拜。
司设设皇后席於户牖之间，近北，南向。司言引尚宫，尚宫引皇后立於席西，南向。尚食入东房，盥手洗觯，酌醴，加柶，面柄，出，进诣皇后席前，北向立。皇后进，北面再拜，受醴。尚食荐脯醢於席前。皇后升席坐，左执觯，右取脯擩於醢，祭於笾豆閒，以柶祭醴三，始扱一祭，又扱再祭，加柶於觯，面叶，兴，降席，北面跪，啐醴，建柶，兴，北面再拜，进，升席，跪，奠觯於荐东，兴，降席。司言引尚宫，尚宫引皇后降自西阶以出，御舆而还，侍从如来仪。
初皇后出閤，尚仪跪奏称： 礼毕。 俯伏，兴，还侍位。皇太后降座入室如常。
皇后受群臣贺
右如正冬贺仪。唯辞云： 具官臣某等言，伏惟殿下徽猷昭备，至德应期，凡厥黔黎，不胜庆跃。 
皇帝会群臣
右如正冬会仪，唯乐备而不作。上寿辞云： 具官臣某等言：皇后坤仪配天，德昭厚载，克崇万叶，明嗣徽音。凡厥兆庶，载怀凫藻，臣等不胜庆忭，谨上千万岁寿。 
外命妇朝会
右如正冬朝会仪，唯贺辞云： 某位妾姓等言：伏惟殿下，坤象配天，德昭厚载，率土含识，不胜抃舞。 会辞惟加 谨上千万岁寿 。
群臣上礼
右如加元服上礼之仪。
皇后庙见
前一日，皇后清斋於别殿。内官应从入庙者俱清斋一日於庙所。诸卫令其属晡后一刻各以其方器服守卫庙门，与太乐工人俱清斋一宿。
前二日，尚舍直长施皇后大次於太庙北门内之西，东向，周以行帷；尚舍奉御铺御座。尚舍直长又量设内官以下次於大次之后。守宫设外命妇、妃、主以下次於庙北门外之西，道北，南向东上，周以行帷。设行事太尉以下次於斋坊之内。太乐令设宫悬之乐於庙庭如式。
前一日，右校清扫内外。内谒者监设皇后版位於乐悬之北道西，北向。设外命妇位於其次前，北面东上。奉礼设太尉以下及御史等位於内外，并如常仪。设酒樽之位於庙堂上前楹閒，各於室户之左，北向；每室彝二、樽二、（春夏用鸡彝、鸟彝、牺樽，秋冬用斝彝、黄彝、著樽。）山罍二，皆加勺幂，皆西上，各有坫。（以置瓒爵。）设洗於东阶东南，北向。以下至太祝持版，如加元服谒庙仪。
太祝持版进於室户外之右，东向跪读祝文曰： 维某年岁次月朔日，子孝曾孙开元神武皇帝某（太祖以下称臣某。）谨遣太尉封臣名，敢昭告於皇祖某谥：皇后某氏，（太祖以下庙则称妾某氏。）将伸祗见。谨以一元大武、明粢、芗合、芗萁、嘉蔬、嘉荐、醴齐敬荐。尚飨。 讫，兴。太尉再拜。初读祝文，乐作；太祝进，跪奠版於神座前，俯伏，兴，还樽所，太尉拜讫，乐止。谒者引太尉以次献，皆如献祖之仪。（惟不盥洗。）遍献讫以下如加元服谒庙仪，唯执事则每事讫还斋所。
车驾出宫
前出宫三日，本司宣摄内外各供其职。
其日，昼漏上水四刻，车驾出宫。发引前七刻，搥一鼓为一严。（三严时刻，前一日内侍中奏裁。）发引前五刻，搥二鼓为再严。尚仪版奏： 请中严。 司赞设内命妇版位於皇后所御殿閤外道东，重行，西向北上。内命妇各服其服。所司陈小驾卤簿。发引前二刻，搥三鼓为三严。司赞引内命妇各就位。六尚以下各服其服，俱诣室奉迎。（尚服负玺如式。）内仆进重翟於閤外。
尚仪版奏： 外办。 驭者执辔，皇后首饰袆衣乘舆以出，警跸侍卫如常仪。皇后升车，仗卫如常，六尚等乘车陪从如式。司宾引内命妇退，随近以俟。诸翊驾之官皆乘马，驾动，称警跸如常，不鸣鼓角，诸卫前后督摄如常。外命妇三品以上及公主、县主皆先置，各就次俱服其服。车驾将至，内侍之属守庙四门。内谒者、赞引引外命妇、妃、主等出次，内典引引就位立，驾过，引还次。
初驾将至，内侍之属守庙四门，驾至庙北门，回车北向。尚仪进，当前跪，奏称： 尚仪妾姓言，请降车。 兴，还侍位。皇后降车，升舆，入大次，繖扇华盖侍卫如常仪。卤簿停於庙外。
皇后停大次半刻顷，司言引尚宫立於大次门外，当门西向。尚仪版奏： 外办。 皇后出次，侍卫如常。（尚服负玺陪从如式。）司言引尚宫，尚宫引皇后，（凡尚宫前导，皆司言先引。）至版位，北向立。尚宫与司言退立於左。皇后立定，尚宫前奏： 请再拜。 皇后再拜。少顷，尚宫又奏： 请再拜。 皇后又再拜讫，司言引尚宫，尚宫引皇后还大次。内侍版奏： 请解严。 （将士不得辄离部伍。）
皇后停大次一刻顷，搥一鼓为一严，转仗卫於还途如来仪。三刻顷，搥二鼓为再严，尚仪版奏： 请中严。 皇后改著钿钗礼衣。五刻顷，搥三鼓为三严，六尚以下诣大次奏迎，内仆进重翟於庙北门外。尚仪版奏： 外办。 驭者执辔，皇后乘舆出次，华盖侍卫如常。皇后升车，鼓吹振作而还，六尚等升车陪从如来仪。
皇后将出门，内谒者、赞引引外命妇等出次，内典引引就位。驾至位所，内侍奏： 请驾权停。 外命妇再拜讫，内侍承令令外命妇还，外命妇又再拜。车驾过，内典引引外命妇退，各还第。
驾至所御殿閤外，回车南向。尚仪进当车前跪，奏称： 尚仪妾姓言，请降车。 兴，还侍位。皇后降车，乘舆以入，侍卫如常。於车驾将至，司宾引内命妇俱就位；皇后既入，司宾引内命妇退。内侍版奏： 请解严。 将士各还其所。
