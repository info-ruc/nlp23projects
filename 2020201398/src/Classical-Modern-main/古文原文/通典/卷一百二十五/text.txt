<strong>礼八十五开元礼纂类二十嘉礼四</strong>
临轩册命皇后
卜日，告圆丘，告方丘、太庙，以上并有司行事，如常告仪。
临轩命使
将行册礼，所司奏请太尉为使，司徒为副。前一日，尚舍奉御设御幄於太极殿，殿庭陈设乐悬、内外官次、侍卫警跸并如纳后仪。皇帝将出，仗动，太乐令令撞黄锺之钟，右五钟皆应。协律郎跪，俯伏，举麾，鼓柷，奏太和之乐，鼓吹振作，皇帝出自西房，即御座，南向坐，符宝郎奉宝置於御座如常，乐止。通事舍人引册使副入就位，太尉初入门，舒和之乐作，至位，乐止。立定，典仪唱曰： 再拜。 赞者承传，群官在位者皆再拜。侍中前承制，降诣使者东北，西面称： 有制。 册使再拜。侍中宣制曰： 册某氏为皇后，命公等持节展礼。 宣制讫，又俱再拜。侍中还侍位。黄门侍郎持节西面授太尉，太尉受付主节，立於使后。黄门侍郎退。中书侍郎引册案及琮玺绶案立於册使东北，西面。中书侍郎取册，（持案者退自使后，立於太尉之左。）西面授太尉，太尉受册置於案，持案者退立於使者后。中书侍郎又取琮玺绶以授太尉，太尉受，置於案，皆如受册之仪。中书侍郎退。典仪曰： 再拜。 赞者承传，群臣在位者皆再拜。通事舍人引册使出，持节者前导，持案者次之。太尉初行乐作，出门乐止。侍中前跪奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟，左五钟皆应，鼓柷，奏太和之乐。皇帝降座，侍卫警跸如来仪，入自东房，乐止。通事舍人引群官在位者以次出。（蕃客先出。）
皇后受册
前一日，守宫於肃章门外道西近南，随便设太尉、司徒等次，东向北上。又於命妇朝堂设外命妇次如常。尚寝率其属於皇后正殿设御幄座，南向。又设皇后受册位於殿庭阶閒，北向。又设命妇等脱舄席於西阶前近西，东向。司乐展宫悬之乐於殿庭，设麾於殿上西阶之西，东向，并如常仪。内仆进重翟以下於肃章门外道东，西向，以北为上。
其日，依时刻诸卫勒所部屯门列仗及陈布於皇后殿正南门之外如常仪。典仪设册使位於肃章门外之西，东向北上。设内侍位於使副之南，举册案及琮玺绶者又在南，差退，俱东向。又设内给事位於北厢，南向。又设内谒者监位於其东南，西向。内谒者设外命妇位於命妇朝堂，分左右厢，大长公主以下在东，太夫人以下在西，并每等异位，重行相向，以北为上。司赞设内命妇及内官非供奉者位於受册正殿之庭东厢，西向，重行北上。又设内命妇等朝位於殿庭御道东，重行，北面西上。又设外命妇朝位於殿庭御道左右，近南：大长公主以下在道东，每等异位，重行北面，以西为上；太夫人以下在道西，每等异位，重行北面，以东为上。又设司赞位於东阶东南，典赞二人在南，差退，俱西向。
内侍版奏皇后： 请中严。 外命妇依时刻俱赴集朝堂次，各服其服。内谒者监先置二案於肃章门外，近限。太尉、司徒既受命，出至朝堂，俱乘辂，备卤簿，鼓吹、持节如式。其册琮玺绶各以油络网犊车载而行，内侍之属与所司守掌之。至永安门外，降辂，谒者引入，持节者前导，持案者次之，掌次者俱引入次。内典引引外命妇就朝堂位。司乐帅女工人入就位，典乐升就举麾位。司赞帅典赞先就殿庭位。内典引各引外命妇两行俱以次进，至肃章门，内司宾接引进入，立於皇后正殿閤外如朝堂之位。谒者引太尉以下就肃章门外位，持节者立於太尉之北，少退，东面。内谒者监引内给事就南面位，内谒者监退复位。内命妇等应陪列者各服其服，司宾引就陪列位。
尚仪版奏： 外办。 皇后首饰袆衣，司言引尚宫，尚宫引皇后，出自正殿西房，侍卫警跸如常仪。（首饰袆衣，所司先进。）典乐举麾，奏正和之乐，（凡乐皆典乐举麾，工鼓柷而后作，偃麾戛敔而后止。）皇后至两楹閒，南向立定，乐止。
初内给事既就南面位，太尉进内给事前，北面跪称： 太尉封臣某、司徒封臣某，奉制授皇后备物典册。 讫，俯伏，兴，退复位。内谒者监引内给事诣肃章门，传告司言。司言入诣皇后前跪奏讫，兴，还侍位。
初司言入，奉册琮玺绶者以次进，当司徒前，司徒取册琮玺绶以次进授太尉，举案者以次退，司徒授讫，退复位。内侍进太尉前，西面以次受册琮玺绶，东面授内谒者监，（量以内谒者等助举之。）退复位。内谒者监持册琮玺绶等进立於肃章门外，跪置册琮玺绶於案，俛伏，兴。
初司言奏讫，尚仪赞皇后降，司言引尚宫，尚宫引皇后，降就庭中北面位，皇后初行乐作，立定乐止。初皇后将降，又尚宫诣门跪取册，尚服诣门跪取琮玺绶，兴，进，俱入立於皇后之右，少前，西向。司言司宝各一人，进立於皇后之左，少前，东向。尚宫称： 有制。 尚仪赞皇后再拜，尚宫宣册讫，尚仪又赞皇后再拜。尚宫奉册进授皇后，皇后受以授司言。尚服又奉琮玺绶以次授皇后，皇后受以授司宝讫，尚仪赞皇后升座。皇后御舆，繖扇侍卫如常，皇后升，初行乐作，即御座南向坐，司宝奉琮玺置於御座，乐止。
司宾引内命妇等陪列者以次进，就北面位，为首者初行，典乐举麾，舒和之乐作，至位，乐止。司赞曰： 再拜。 掌赞承传，内命妇皆再拜。司宾引为首者一人诣西阶，初行乐作，至阶乐止。为首者脱舄，升，进当御座前，北面跪奏： 某妃妾姓等言，伏唯殿下坤象配天，德昭厚载，凡厥兆庶，不胜庆跃。 讫起，司宾引为首者自西阶降，纳舄乐作，复位乐止。司赞曰： 再拜。 掌赞承传，内命妇等皆再拜。司言前承令，降自西阶，诣内命妇西北，东面称： 令旨。 内命妇等皆再拜。宣令讫，在位者又再拜。司赞曰： 再拜。 典赞承传，在位者皆再拜。司宾以次引从随便门出，各还其寝，为首者初行乐作，至门乐止。
司宾又引外命妇以次入，为首者初入门，舒和之乐作，至位乐止。立定，司赞曰： 再拜。 掌赞承传，外命妇等皆再拜讫，司宾引为首者一人，进升奉贺、复位拜、乐作止及宣令拜辞等皆如内命妇之仪。讫，引出，为首者初行，乐作，出门乐止。
司言又奏群官贺讫，尚仪前跪奏称： 尚仪妾姓言，礼毕。 还侍位。皇后降座，乐作，御舆入自东房，侍卫警跸如常仪，乐止。女工人退。
册命使者乘辂诣朝堂，至降车所，降辂，入，至太极殿庭大横街南，御道东，北面西上立。中书令立於太尉东北，西面。太尉等再拜，复命曰： 奉制授皇后备物典册，礼毕。 又再拜。中书令奏闻。太尉等退。卤簿幡节等各还本司。
皇后受群臣贺
皇后表谢
朝皇太后
皇帝会群臣
群臣上礼
皇后会外命妇
皇后庙见
右并如纳后仪。
临轩册命皇太子
卜日，告圆丘，告方丘、太庙，并有司行事如常仪。
临轩册命
前一日，尚舍奉御设御幄座於太极殿北壁下，南向。守宫设皇太子次於东朝堂之北，西向。设群官次於东西朝堂。太乐令展宫悬於殿庭，又设举麾位於上下。鼓吹令设十二案於建鼓之外。乘黄令陈车辂，尚辇奉御陈舆辇，并如常仪。典仪设皇太子版位於横街之南，道东，北向。设群官版位：文官一品以下五品以上於悬东，六品以下於横街之南，俱西面北上；武官一品以下五品以上於悬西，六品以下横街之南，俱东面。诸亲於五品以上之南，（皇宗亲於东，异姓亲於西。）蕃客分方於六品以下之南，皆以北为上，并如常仪。（若有朝集使，分方於文武官当品之下，诸州使人分方於朝集使九品之后。）设典仪位於悬之东北，赞者二人在南，少退，俱西向。奉礼设门外位，皆如元日之仪。
其日，皇太子日未出前二刻，宫官应从者俱服其服，诸卫各勒所部陈设如常。左庶子版奏： 请中严。 诸侍卫之官各服其器服，诣閤奉迎。仆进金辂於閤外，南向；左内率一人执刀立辂前，北向。赞善一人在侍臣之前，赞者二人又在赞善之前。左庶子版奏： 外办。 仆奋衣而升，正立执辔。皇太子具服，远游冠，（若未冠则双童髻。）绛纱袍，升舆以出，左右侍卫如常，左内率前执辔。皇太子升辂，仆立授绥。左庶子以下夹侍如式。赞善进当辂前，跪奏称： 赞善臣某言，请发引。 俯伏，兴，退复位。（凡赞善奏请，皆进当辂前，跪称具官臣某言讫，俯伏，兴。）辂动，赞善与赞者夹引以出，左右内率夹辂而趋。至侍臣上马所，赞善奏称： 请辂权停，令侍臣上马。 左庶子前承令，退称： 令曰诺。 赞善退称： 侍臣上马。 赞者承传，文武侍臣皆上马。左庶子以下夹侍於辂前，赞者在供奉官人内。侍臣上马毕，赞善奏称： 请令车右升。 左庶子前承令，退称： 令曰诺。 赞善退复位。左内率升讫，赞善奏称： 请发引。 退复位。皇太子辂动，三师乘车训导，三少乘车训从，鸣铙而行，文武宫臣皆乘车以从。至下车所，铙吹止。至次前，回辂西向，内率降立於辂右。左庶子进当辂前，跪奏称： 左庶子臣某言，请降辂。 俯伏，兴，还侍位。皇太子降辂，舍人引皇太子就便座，侍卫如常仪。
其日，依时刻诸卫勒所部列黄麾仗屯门及陈殿庭如常仪。群官、诸亲、客使等依时刻俱集朝堂次，各服其服。侍中版奏： 请中严。 鈒戟近仗入陈於殿庭，太乐令帅工人入就位，协律郎入就举麾位。诸侍卫之官各服其器服，符宝郎奉宝，俱诣閤奉迎。通事舍人引群官、客使各就朝堂前位。典仪帅赞者先入就位，舍人各引群官、客使以次入就位。皇太子出次，舍人引皇太子，三师三少导从如式，入立於殿外之东，西面。（诸卫率、左右舍人及近侍者量人从入。）黄门侍郎以册及宝绶各置於案，皆令史二人绛公服对举案，立於门内道北，西面；册案於北，中书侍郎立於案后。
侍中版奏： 外办。 皇帝服衮冕之服，御舆以出，曲直华盖警跸侍卫如常。皇帝将出，仗动，太乐令令撞黄锺之钟，右五钟皆应，协律郎跪，俯伏，举麾，鼓柷，奏太和之乐，鼓吹振作，皇帝出自西房，即御座南向坐，符宝郎奉宝置於御座如常，协律郎偃麾，戛敔，乐止。
舍人引皇太子入就位，（三师三少以下从入者立於皇太子东南，西面北上。）皇太子初入门，舒和之乐作，至位，乐止。典仪曰： 再拜。 赞者承传，皇太子再拜。典仪曰： 再拜。 群官在位者皆再拜。中书令降立於皇太子东北，西面。中书侍郎一人引册案，又中书侍郎一人引玺绶案，进立於中书令之南，少退，俱西面。中书侍郎取册授中书令，退复位。中书令称： 有制。 皇太子再拜。读册讫，皇太子再拜，进受册，退授左庶子。中书侍郎取玺绶，进授中书令，皇太子又进受玺绶，退授左庶子。中书令以下还侍位，持案者以案退。典仪曰： 再拜。 皇太子再拜。典仪又曰： 再拜。 群官在位者皆再拜。舍人引皇太子出，初行乐作，出门乐止。
侍中跪奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟，左五钟皆应，鼓柷，奏太和之乐，鼓吹振作，皇帝降座，御舆入自东房，侍卫警跸如常仪，侍臣从至閤，乐止。通事舍人引群官在位者以次出。（蕃客先出。）
朝皇后
前一日，所司设皇太子次於永安门外之西，东向，周以行帷，铺座如式。又设三师三少等便座於西南，东向北上。
其日，诸卫各勒所部屯门列仗及陈布於皇后正殿南门之外。皇太子将至，尚仪版奏： 请中严。 皇太子受册讫，舍人引皇太子，三师三少导从及馀侍卫皆如常仪，诣皇后所御之殿閤外道东，西面立。六尚以下各服其服，俱诣皇后内閤奉迎。尚仪版奏： 外办。 皇后首饰袆衣，御舆以出，即御座南向坐，侍卫如式。内谒者监引皇太子至肃章门，（其侍卫之官并立於门外。）司宾承引皇太子入立於庭，北面立定。皇太子再拜讫，司宾引皇太子至閤，内谒者监承引以出，舍人引之次，侍卫如式。三师三少以下各之次。
谒太庙
前一日，右校扫除庙之内外，守宫设皇太子次於庙西南，东向。又设三师以下及文武官次於皇太子次之后，少近西，俱东向。奉礼设皇太子版位於庙庭道东，北向。
其日，皇太子入受册，所司转卤簿仗卫於永安门西以俟。皇太子朝皇后讫，出，舍人引之次，侍卫如常。仆进金辂於次前。左庶子版奏： 外办。 皇太子出次乘辂，奏请发引及侍臣陪从、铙吹声作皆如初仪。至安上门街当庙西，铙吹止。至次前，回辂东向，内率降立於辂右。左庶子进当辂前，跪称： 左庶子臣某言，请降辂。 俯伏，兴，还侍位。皇太子降辂，乘舆入次，侍卫如常仪。
皇太子入次一刻顷，率更令立於次门之外。左庶子版奏： 外办。 皇太子出次，侍卫如常。率更令引皇太子入自南门，三师三少导从如式，庶子二人，一人赞左，一人赞右，舍人二人从，近仗量人从入。皇太子至位，立定，率更令奏： 请殿下再拜。 皇太子再拜。少顷，率更令奏： 殿下辞。 皇太子再拜辞。率更令前奏： 礼毕。 率更令引皇太子出自南门，入次，侍卫如常。
皇太子既入便次，有司转仗卫於还涂如来仪。仆进金辂於次前如常。左庶子版奏： 外办。 皇太子乘舆出次，升辂，侍卫如常，侍臣上马陪从皆如来仪。辂动，过庙，鸣铙而行。至重明门，宫官文武俱下马，皇太子乘辂入，三师三少还。皇太子至东閤前，回辂南向。左庶子跪奏： 请降辂。 俯伏，兴。皇太子降辂，乘舆以入，侍臣从至閤。左庶子版奏请将士各还本所。
会群臣（皆如元会之仪。其日上寿辞曰： 具官某等稽首言，皇太子岐嶷夙著，令月吉日，光践承华，臣等不胜大庆，谨上千万岁寿。 ）
群臣上礼
前一日，守宫量设次於东西朝堂如常。
其日，应上礼之官依时刻各集於次，皆服其服。奉礼先设上礼之官位於东朝堂之前，近南：文东武西，重行北面，相对为首。设中书舍人位於文官为首者之北，南向。设奉礼位於文官东北，赞者二人在南，差退，俱西向。谒者引上礼之官就位立定。令史二人对举表案，礼部郎中引中书舍人，前取表授舍人讫，引案退。奉礼唱： 再拜。 赞者承传，在位者皆再拜。中书舍人奉表入进。谒者引在位者退。
皇后受群臣贺（皆如元日奉贺之仪。其贺辞同会礼谨奉贺，以内给事宣令答云知。）
皇后会命妇（皆如元会之仪。其上寿辞云 具位妾姓等言 ，馀同上。）
皇太子会群臣（皆如元会之仪。其贺辞云： 伏惟殿下，固天攸纵，德业日新，式光宸宫，普天同庆。某等情百常品，不胜忻悦。 左庶子宣令答云： 某以不敏，夙恭礼训，祗奉朝命，惭惧惟深。 ）
皇太子会宫臣（皆如元会之仪。其上寿同上。）
宫臣上礼
前一日，守宫量设次於东宫朝堂如常。
其日，应上礼之官依时刻各集於次，皆服朝服。奉礼先设上礼之官位於朝堂前，文东武西，重行北向，相对为首。设太子舍人位於文官为首者之北，南向。设奉礼位於文官东北，赞者一人在南，差退，俱西向。通事舍人各引上礼之官皆就位立定。令史二人对举表案，詹事前，承引就太子舍人，取表授舍人讫，引案退。奉礼唱： 再拜。 赞者承传，在位者皆再拜。舍人以表入。谒者引在位者皆退。
内册皇太子
卜日、告圆丘、方丘、太庙，并有司行事如常仪。
临轩命使
（其仪与临轩册后命使同。惟司徒为副，及宣制云 册某为皇太子 为异。）
皇太子受册
前一日，守宫设册使次於重明门外道西，副使次又於其西，俱南向，并铺床席。又设宫臣文武官次於东宫朝堂如常。所司陈设皇太子羽仪、车舆及乐悬等，并如元日受朝仪。掌筵设皇太子受册位於内殿之庭阶閒，北向。掌仪设宫臣版位於殿庭：文官五品以上於悬东，六品以下於横街之南，皆西面北上；武官五品以上於悬西，六品以下於横街南，当文官，皆东面北上。奉礼设朝堂前位如常。
其日，诸卫率各勒所部屯门列仗如式。宫官於册使未到之前，量时刻赴集次，改服朝服，各就朝堂前位。太尉、司徒既受命，出至朝堂，乘辂、备卤簿、鼓吹、持节如式。其册玺绶各以油络网犊车载而行。至东宫朝堂，降辂，谒者引就次，持节者前导，持案者从之，掌次者延入次。初册使将至，通事舍人各引宫臣入就殿庭位。左庶子版奏： 请中严。 宫臣入讫，通事舍人引太尉、司徒入立於左閤门外，西面北上。（持幡节册玺案者至閤门外，并以给使代。）
左庶子版奏： 外办。 皇太子著双童髻，绛纱袍，就受册位。（所司先奏请左庶子一人引导相礼。）典直承引太尉以下入。太尉立於阶閒，南面；司徒立於太尉西南，东面，节在太尉东，少南，西面；册玺案在司徒西南，东面。掌书二人立於皇太子之左，少前，东面。司徒就案取册，进，东面授太尉，持节者脱节衣，太尉称： 有诏。 左庶子赞皇太子再拜，皇太子再拜。太尉宣册讫，左庶子又赞再拜，皇太子又再拜。左庶子进诣太尉前受册，退授皇太子，皇太子受以授掌书。司徒又次取玺绶进，东面授太尉，左庶子进太尉前，受，退授皇太子，皇太子受以授掌书讫，持节者加节衣，左庶子赞引皇太子退。典直各引太尉以下出至閤外，通事舍人承引以出。（其案及幡节等并转付令史、主节。）又通事舍人各引宫臣以次出。
太尉、司徒乘辂诣朝堂，至降车所，降辂，入至太极殿庭大横街南，御道东，北向西上立。中书令立於太尉东北，西面。太尉等再拜，复命曰： 奉诏册皇太子，礼毕。 又再拜。中书令奏闻。太尉等退。卤簿幡节等还本司。
皇太子朝谒
其日册讫，皇太子著双童髻，绛纱袍，诣皇帝所御殿如常内朝之式。至閤，司宾引入，至殿前，北面再拜。司宾引退，诣皇后所御殿前，北面再拜。司宾引出，还宫如常。
谒太庙
皇帝会群臣
群臣上礼
皇后受群臣贺
皇后会外命妇
皇太子会群臣
皇太子会宫臣
宫臣上礼
右以上并如临轩册命仪。
临轩册命诸王大臣
将册命前一日，尚舍奉御设御幄於太极殿北壁，南向。守宫设群官次於朝堂，太乐令展宫悬於殿庭，又设举麾位於上下，并如常仪。
其日，典仪设群官版位：文官一品以下五品以上於悬东，六品以下於大横街之南，俱西面；武官一品以下五品以上於悬西，六品以下於大横街南，俱东面。皆以北为上，并如常仪。设受册者位於大街之南，道东，重行，北面西上。设典仪位於悬之东北，赞者二人在南，少退，俱西向。奉礼设门外位：文官於东朝堂，西面，武官於西朝堂，东面，俱每等异位，重行北上。
其日，依时刻诸卫勒所部列仗屯门及陈於殿庭如常仪。受册者服朝服，发第备卤簿，与群官俱集朝堂次，群官各服其服。赞引引群官俱出次，典谒引就朝堂前位。侍中版奏： 请中严。 鈒戟近仗入陈於殿庭，太乐令帅工人入就位，协律郎入就举麾位。诸侍卫之官各服其器服，符宝郎奉宝，俱诣閤奉迎。典仪帅赞者先入就位。通事舍人引群官入就位。又引受册者入立於太极门外，道东，西向。中书侍郎以册置於案，令史二人皆绛公服对举案立於左延明门内道北，西面，侍郎立於案后。
侍中版奏： 外办。 皇帝服通天冠，绛纱袍，御舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎跪，俯伏，举麾，鼓柷，奏太和之乐，皇帝出自西房，即御座，南向坐，符宝郎奉宝置於御座如常仪，乐止。
通事舍人引受册者以次入就位。立定，典仪曰： 再拜。 赞者承传，群官在位者皆再拜。中书令降立於受册者东北，西面。中书侍郎引册案进，入於中书令之南，少退，俱西面。通事舍人引为首者一人少前，北面。中书侍郎取册，进授，退复位。中书令称： 有制。 受册者再拜。中书令读册讫，受册者又再拜。通事舍人引受册者进受讫，典谒引退，复位。又通事舍人引次受册者前受册如上仪。遍册讫，中书令以下还侍位，持案者以案退。典仪曰： 再拜。 赞者承传，群官在位者皆再拜。通事舍人引受册者以次出。
侍中前跪奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟，左五钟皆应，鼓柷，奏太和之乐。皇帝降座，御舆入自东房，侍卫警跸如来仪，侍臣从至閤，乐止。通事舍人引群官在位者以次出。
若册三师、三公、亲王，皇帝服衮冕之服，鼓吹令设十二案，乘黄令陈车辂，尚辇奉御陈舆辇，诸卫设黄麾半仗。受册者初入门，舒和之乐作，至位乐止。册毕引出，初行乐作，出门乐止。馀同上仪。册开府仪同三司、太子三师、骠骑大将军、左右丞相、京都牧、河南牧，并如临轩册命仪。
朝堂册命诸臣
前一日，守宫设受册者次於东朝堂。
其日平明，受册者朝服，升辂，发第，备卤簿，诣朝堂，至降车所，降辂，谒者绛公服引就次。奉礼设受册者版位於东朝堂前，近南，北向。又设舍人宣册位於其北，南向。将册，舍人引受册者就版位立。舍人公服先以册书置於案，令史二人绛公服对举案。又舍人引中书舍人，持节者前导，持案者次之，出诣宣册位，持节者立於舍人之东，少南，西向，持案者立於舍人西南，东向。持节者脱节衣，持案者进舍人前，舍人取册，持案者退复位。舍人称： 有制。 受册者再拜。宣册讫，又再拜。又舍人引受册者进舍人前，北面受册，退复位。持节者加节衣，典谒引舍人，幡节前导而入。谒者引受册者退，受册者升辂还第如来仪。
册太子少师、太子少傅、太子少保、特进、辅国大将军、光禄大夫、镇国大将军、侍中、中书令、诸卫大将军、六尚书、太子詹事、太常卿、都督及上州刺史在京者，并同上仪。
册内命妇二品以上
前一日，守宫设使者及册案便次於肃章门外及永安门外，皆道右东向。司设设受册者位於其寝庭近南，当阶閒，北向。
其日，典仪设册使位於肃章门外之西，东向北上，举册案者位在南，差退，俱东向。内谒者监先置案於肃章门外，近限。使者公服发朝堂，乘辂，备卤簿、鼓吹、持节如式，其册以油络网犊车载而行。至永安门，降辂，谒者引入，（其册不置於册案，则随使而入。）掌次者俱引入次。受册者花钗翟衣，司言引就受册位，侍从如常。谒者引册使出就位，持节者立於使者之北，少退，持册案者立於使副西南，俱东面。持节者脱节衣，持册案者以案进使副前，使副取册於案，持案者退复位。使副以册进授使者，退复位。内给事进使者前，西面受册，进立於肃章门外，跪置册於案，俯伏，兴，退。司言诣閤，跪取册，兴，进立於受册者之北，南面，称： 有制。 受册者再拜。宣册讫，又再拜。受册者进受册以退。初册入閤，少顷，谒者引使者出就永安门外次，更衣，乘马各还其第。卤簿幡节俱还本司。
遣使册授官爵
前一日，受册之官设使者次於大门外道西，南向。
其日，使者至，守次者引就次，以制书置於案。使者以下皆服朝服。受册者著朝服，非朝服者公服，出立於正寝东阶东南，西面。使者出次，赞礼者引使者，持节者前导，立於大门之西，持节者立於使者之北，少退，令史二人对举册案，立於使者西南，俱东面。立定，赞礼者引受册者迎於大门外之南，北面。又赞礼者引使者，持节者前导，持册案者次之，入门而左，使者诣阶閒南面立，持节者立於使者之东，少南，西面，持册案者立於使者西南，东面。赞礼者引受册者入立於使者之南，北面。立定，持节者脱节衣，持册案者进使者前，使者取册，持案者退复位。使者称： 有制。 受册者再拜。宣册讫，受册者又再拜。赞礼者引受册者进使者前，北面受册，退立於东阶东南，西面。持节者加节衣，赞礼者引使者，持节者前导以出，持案者从之，俱复门外位。赞礼者引受册者出门东，西面再拜送。赞礼引使者还於次。又赞礼者引受册者入。
朔日受朝（其朔日读时令则不行此礼。）
前一日，尚舍奉御设御幄於太极殿北壁，南向。守宫设文官次於朝堂如常仪。太乐令展宫悬於殿庭，设举麾位於殿上西阶之西，东向，一位於乐悬东南，西向，并如常仪。
其日，典仪设文官三品以上位於横街之南道东，设武官三品以上位於道西，俱每等异位，重行北面，相对为首。设文官四品、五品位於悬东，六品以下於横街之南，每等异位，重行，西面北上。设武官四品、五品位於悬西，六品以下於横街之南，当文官，每等异位，重行，东面北上。设典仪位於乐悬东北，赞者二人在南，少退，俱西向。奉礼设门外位：文官於东朝堂，西面，武官於西朝堂，东面，皆每等异位，重行，北上。
其日，依时刻诸卫勒所部列仗屯门及陈於殿庭如常仪。群官集朝堂，俱就次，各服公服。吏部、兵部赞群官俱出次，通事舍人各引就朝堂前位。侍中版奏： 请中严。 鈒戟近仗入陈於殿庭，太乐令帅工人入就位，协律郎入就举麾位。诸侍卫之官各服其器服，符宝郎奉宝，俱诣閤奉迎。典仪帅赞者入就位。通事舍人引四品以下先入就位。
侍中版奏： 外办。 有司承旨索扇，皇帝弁服，绛纱衣，御舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎跪，俯伏，举麾，鼓柷，奏太和之乐。皇帝出自西房，即御座，南向坐，符宝郎奉宝置於御座如常仪，协律郎偃麾，戛敔，乐止。
通事舍人引三品以上以次入就位，公初入门，舒和之乐作，至位乐止。立定，典仪曰： 再拜。 赞者承传，群官在位者皆再拜讫，典仪又曰： 再拜。 赞者承传，群官在位者又再拜。舍人引群官北面位者以次出，公初行乐作，出门乐止。
侍中前跪奏称： 侍中臣某言，礼毕。 俯伏，兴，还侍位。有司承旨索扇，皇帝兴，太乐令令撞蕤宾之钟，左五钟皆应，奏太和之乐。皇帝降座，御舆入自东房，侍卫警跸如来仪，侍臣从至閤，乐止。舍人引东西面位者以次出。皇帝若御翼善冠，则群臣皆服葱褶，不设乐悬，去警跸。
朝集使引见（奉辞附）
前一日，尚舍奉御先奏，於所御殿设御座如常仪。
其日，依时刻所由量加队仗陈列如常式。典仪於殿庭横街之南北设版位如常仪。其日，朝集使夙兴，并集朝堂，各服朝服。京官文武九品以上，并服葱褶。诸侍奉官及京官文武四品以下就位如式。通事舍人引京官文武三品以上及朝集使俱就所御殿门外序立以俟。
侍中进奏： 外办。 皇帝常服即御座，南向坐，侍卫如常仪。通事舍人分引京官文武三品以上诣横街南相对北面位。立定，典仪曰： 再拜。 群官在位者皆再拜讫，通事舍人各引就街北东西班序立。又通事舍人分引朝集使入就北面位。（东方南方在东，西方北方在西。）立定，典仪曰： 再拜。 朝集使等俱再拜。通事舍人承旨诣朝集使东，北面立，称： 有制。 朝集使等皆再拜。舍人宣敕讫，又再拜。（答制先定行首一人跪奏，舍人为奏，听进止。）若承恩慰问，即舞蹈，讫，又再拜。舍人宣敕讫，侍中奏礼毕，皇帝还宫如来仪。侍臣退，群官等以次退。
其朝集使奉辞，皆准奉参之仪。其京官，但常参官列版位。其朝集使，三品以上引升殿赐食，四品以下於廊下赐食，并临时奏听进止。
