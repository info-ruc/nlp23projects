<strong>礼八十八开元礼纂类二十三嘉礼七</strong>
皇太子元正冬至受群臣贺（并会）
前二日，本司宣摄内外，各供其职。
前一日，典设郎设皇太子幄座於正殿东序，西向。守宫设群官等次东宫朝堂。伶官帅展轩悬之乐於殿庭，以姑洗之均；又设三镈钟，姑洗、夷则、大吕各依辰位；设登歌以南吕之均及设麾於殿上：并如常仪。典设郎铺群官床座於殿上：文官三品以上於皇太子西南，重行北向；武官三品以上於皇太子西北，重行南向：俱以东为上。朝集使三品以上及都督刺史各依方於文武官之下。设不升殿者座席於殿庭东西厢：文官四品、五品於悬东，六品以下於横街之南，每等异位，重行，西向北上；武官四品、五品於悬西，六品以下於横街之南，当文官，每等异位，俱重行，东向北上；朝集使非升殿者，分方各於文武官当品之下；诸卅使人分方各於朝集使之下，亦如之；诸亲於四品五品之下。（宗亲在东，异姓亲在西，掌仪仍各设版位。）奉礼设门外位於东宫朝堂之前：文官在东，武官在西，俱每等异位，重行相向，北上；诸亲位於文武四品、五品之下。（宗亲在东，异姓亲在西。）设诸卅朝集使位，东方南方於宗亲之南，每等异位，重行西面；西方北方於异姓亲之南，每等异位，重行东面：俱以北为上。典膳郎设樽於西廊下近北，设不升殿者酒樽各於其座之南，皆有坫幂，俱障以帷。
其日质明，诸卫率各勒所部屯门列仗，文武群官依时刻集朝堂次，各服公服。左庶子量时刻版奏： 请中严。 近仗就陈於閤外。诸侍卫之官各服其器服，俱诣閤奉迎。伶官帅帅工人二舞入就位，又伶官帅一人升就举麾位。掌仪帅赞者入就位。吏部、兵部、户部赞群官俱出次，通事舍人各引就门外位。又舍人引群官等非升殿者先入就位。
左庶子版奏： 外办。 皇太子著从省服（未冠则双童髻。）以出，侍卫如常，伶官帅举麾，奏承和之乐；皇太子即座西向坐，偃麾，乐止。（凡乐，皆伶官帅举麾，工鼓柷而后作，偃麾戛敔而后止。）掌仪一人升就西阶上，东面立；赞者二人立於阶下。通事舍人引群官以次入就位，公初入门，舒和之乐作。左庶子前跪奏称： 左庶子臣某言，请殿下为公至兴。 俯伏，兴，还侍位。皇太子降立於座后。（若有三公、诸伯叔，则降立於东阶下，西面。公至阶，则升，立於座后。皇太子升降，伶官帅举麾乐作止如式。）公至阶，乐止。公以下升座者俱脱履於阶下，（所司先设脱履席。）通事舍人接引群官升就位。立定，掌仪唱： 再拜。 赞者承传，群官上下皆再拜讫，通事舍人引群官为首者一人，进皇太子前，东面立，贺称： 元正首祚，景福惟新，伏惟皇太子殿下与时同休。 （冬至贺云 天正长至，伏惟殿下与时同休 。）贺讫，退复位。皇太子答再拜。左庶子前承令，进宣令，讫，群官上下又再拜。
左庶子前，跪奏称： 左庶子臣某言，请坐。 俯伏，兴，还侍位。皇太子坐。掌仪唱： 就座。 赞者承传，群官上下皆就座，俯伏，坐。伶官帅引歌者及琴瑟至阶，脱履於下，升，就位坐。其笙管者诣阶閒，北面立。典膳郎进酒，至阶，掌仪唱： 酒至，兴。 赞者承传，群官上下皆俯伏，兴，立席后。左庶子到阶省酒，典膳郎奉酒进，皇太子举酒。食官令又行群官酒，酒至，掌仪唱： 再拜。 赞者承传，群官上下皆再拜。（若皇太子遣停拜，即止。）群官皆搢笏，受觯。掌仪唱： 就座。 赞者承传，群官上下皆就座，俯伏，坐饮。皇太子初举酒，登歌作昭和之乐，典膳郎进受虚觯，复於坫。登歌讫，降复位。
觞行三周，典膳郎进食，食升阶，左庶子到阶省案。掌仪唱： 食至，兴。 赞者承传，群官上下俯伏，兴，立座后。典膳郎品尝食讫，以次进置皇太子前。食官令又行群官案。（皇太子若不食，及群官案先下讫，不须兴。）设食讫，掌仪唱： 就座。 赞者承传，群官上下皆就座，俯伏，坐。皇太子乃饭，奏休和之乐，群官上下俱饭，皇太子食毕，乐止。仍行酒，遂设庶羞。伶官帅引二舞以次入作。
酒行九遍，会毕。掌仪唱： 可起。 赞者承传，群官上下皆俯伏，起，立席后。左庶子前，跪奏称： 左庶子臣某言，请殿下降座。 俯伏，兴，还侍位。皇太子降立於座后。掌仪唱： 再拜。 赞者承传，群官上下皆再拜，皇太子答再拜。通事舍人引群官降，纳履以出。公初出，乐作；（若有三公、诸伯叔，皇太子升降，伶官帅举麾，乐作止如式。）公出门，乐止。左庶子前，跪奏称： 左庶子臣某言，请殿下升座。 俯伏，兴，还侍位。乐作，皇太子升座，坐，乐止。群官出毕，（非升座者仍立於殿庭。）左庶子前，跪奏称： 左庶子臣某言，礼毕。 俯伏，兴，还侍位。皇太子兴，乐作，皇太子降座以入，侍卫如来仪，侍臣从至閤，乐止。又通事舍人引位殿庭者以次出。
皇太子若服葱褶，群官及宫臣皆葱褶，朝集使公服。（升座者脱履如式。）若设四部乐，则去乐悬，无警跸，伶官帅帅四部伎立於左右嘉善门外。群官初坐，伶官帅引四部伎声作而入，各就座，以次作如式。
皇太子元正冬至受宫臣朝贺
前二日，本司宣摄内外，各供其职。
前一日，典设郎设皇太子幄座於正殿东序，西向。卫尉设宫臣次於重明门外。伶官帅展轩悬之乐於殿庭，以姑洗之均，设麾於殿上西阶之西；又设为首者解剑席於悬西横街之南，并如常仪。设宫臣版位於悬南，文东武西，俱重行北面，相对为首。设典仪位於东阶东南，赞者二人在南，差退，俱西向北上。设宫臣门外位，文官道东，武官道西，重行相向，以北为上。
受朝
其日，未明三刻，开诸宫殿门，诸卫率各勒所部屯门列仗如常。宫臣依时刻集重明门外，皆就次各服其器服。左庶子版奏： 请中严。 近仗就陈於閤外。伶官帅帅工人入就位，又伶官帅一人升就位。诸侍卫之官各服其器服，俱诣閤奉迎。典仪帅赞者先入就位。通事舍人引宫臣俱就门外位。又舍人引六品以下先入就位。
左庶子版奏： 外办。 皇太子服远游冠、绛纱袍以出，左右侍卫如常仪。皇太子将出，仗动，伶官帅跪，俯伏，兴，举麾，鼓柷，奏永和之乐，皇太子升自阼阶，即座西向坐，偃麾，戛敔，乐止。通事舍人引宫臣五品以上以次入就位。宫臣初入门，奏舒和之乐，至位，乐止。宫臣立定，典仪曰： 再拜。 赞者承传，宫臣在位者皆再拜讫，通事舍人引为首者一人诣西阶。为首者初行，乐作，至解剑席后，乐止。为首者就席，跪解剑置於席，俯伏，兴。通事舍人引升阶，进当皇太子座前，东面跪贺，（其贺词与群官同。）俯伏，兴。通事舍人引降诣席后，为首者跪著剑，俯伏，兴，乐作，复悬南位，乐止。宫臣俱再拜。
左庶子前承令，降诣宫臣西北，东面称： 令旨。 宫臣俱再拜。宣令讫，宫臣又再拜。左庶子还侍位。典仪曰： 再拜。 赞者承传，宫臣在位者皆再拜。通事舍人以次引出还次，为首者初行乐作，出门乐止。左庶子前，跪奏称： 左庶子臣某言，礼毕。 俯伏，兴，还侍位。皇太子兴，乐作，降座以入，侍卫如来仪，侍臣从至閤，乐止。
会
伶官设登歌於殿上，以南吕之均。典设郎铺宫臣床座於殿上，文官於皇太子幄座西南，重行北向，武官於皇太子西北，重行南向，俱以东为上。设不升殿者座席於东西廊下，设解剑席於悬西横街之南，俱以北为上。典膳郎设寿樽於殿上西序之端，东向，有坫、加爵一於樽下。又设升殿者酒樽於西廊下，近北，设廊下者酒樽各於其座之南，皆有坫幂，俱障以帷。施设讫，通事舍人引宫臣出次，俱就门外位。
左庶子奏： 外办。 皇太子服远游冠、绛纱袍以出，侍卫如常。皇太子将出，仗动，乐作，皇太子升自阼阶，即座西向坐，乐止。典仪一人升就东阶上，西面立。通事舍人引文武宫臣以次入就位，宫臣初入门，乐作，为首者至位，乐止。宫臣立定。（若朝会别日设会，赞拜如朝礼。）左庶子前承令，降，命宫臣升座，在位者皆再拜。通事舍人引应升殿者诣西阶，为首者初行，乐作，至解剑席，乐止。宫臣各脱舄履，跪解剑，置於席上，俯伏，兴。通事舍人引升阶，宫臣为首者一人升立於阶西，东向；以下各就座后立於其位。又通事舍人引廊下位者就座后。
上下立定，典膳郎前，跪称： 典膳郎臣某言，请赐宫臣上寿。 俯伏，兴。左庶子称： 令曰诺。 典膳郎退，升诣酒樽所，东面立。通事舍人引为首者诣酒樽所，北面立。典膳郎酌酒一爵授，为首者搢笏，受爵。通事舍人引为首者诣皇太子座前，东面授左庶子，左庶子受爵，进置皇太子前。为首者执笏，通事舍人引为首者退，东面跪称： 某官臣某等稽首言，元正首祚，（冬至云 天正长至 。）臣等不胜大庆，谨上千万岁寿。 俯伏，兴，再拜。宫臣等上下皆再拜，立於席后。左庶子前承令，少退，宣令讫，宫臣上下又再拜。左庶子取爵奉进，皇太子举酒，奏休和之乐，宫臣上下皆舞蹈，三称万岁。皇太子举酒讫，左庶子进受虚爵以授典膳郎，典膳郎受爵复於坫，乐止。初左庶子受虚爵，殿上典仪唱： 再拜。 阶下赞者承传，宫臣上下皆再拜。
通事舍人引为首者就座后立。殿上典仪唱： 就座。 阶下赞者承传，宫臣上下俱就座，俯伏，坐。伶官帅引歌者及琴瑟至阶，脱屣於下，升，就位坐；又引笙管进诣阶閒，北面立。典膳郎进酒，至阶，殿上典仪唱： 酒至，兴。 阶下赞者承传，宫臣上下皆俯伏，起，立席后。左庶子到阶省酒，典膳郎奉酒进，皇太子举酒。食官令又行宫臣酒，酒至，殿上典仪唱： 再拜。 阶下赞者承传，宫臣上下皆再拜，搢笏受觯。殿上典仪唱： 就座。 阶下赞者承传，宫臣上下皆就座，俯伏，坐饮。皇太子初举酒，登歌作昭和之乐三终，行觞三周，典膳郎进食，皇太子食奏休和之乐，食毕乐止，仍行酒，设庶羞之奠，如会群官仪。伶官帅引诸伎以次入作。若赐酒，左庶子前承令，诣东阶上，西向称： 赐酒。 殿上典仪承传，阶下赞者又承传，宫臣上下皆执笏，俯伏，起，再拜，搢笏，立受觯，就座，俯伏，坐；饮讫，俯伏，起，授虚觯，再拜，执笏，又再拜，就座，俯伏，坐。
酒行九遍，会毕。殿上典仪唱： 可起。 阶下赞者承传，宫臣上下皆俯伏，起，立席后。通事舍人引宫臣降，诣解剑席后，跪著剑，俯伏，兴，纳舄屣，乐作，复悬南位，乐止。位於东西廊下者，仍立於席后。立定，典仪曰： 再拜。 赞者承传，宫臣在位者皆再拜。（廊下者拜於席后。）诸伎俱作。通事舍人引宫臣以次出，为首者初行乐作，出门乐止。左庶子跪奏称： 左庶子臣某言，礼毕。 俯伏，兴，还侍位。皇太子兴，奏永和之乐，皇太子降座以入，侍卫如来仪，侍臣从至閤，乐止。
皇太子与师傅保相见
前一日，卫尉设师、傅、保次於宫门外道西，南向。伶官帅展轩悬於殿庭，以姑洗之均。
其日质明，诸卫率各勒所部屯门列仗。典仪设师、傅、保位於西阶之西，东向，三少位於师、傅、保之南，少退，俱东向北上。太师、太傅、太保及三少至宫门，通事舍人引就次。左庶子奏： 请中严。 伶官帅帅工人就位。又通事舍人引师、傅、保及三少立於正殿门西差退，俱东向。左庶子奏： 外办。 诸侍卫之官各服其器服，俱诣閤奉迎。皇太子著从省服以出，左右侍卫如常仪，永和之乐作，至东阶下西面立，乐止。通事舍人引师、傅、保、三少入就位，乐作止如常，师、傅、保立定，皇太子再拜，师、傅、保答再拜。（若三少特见，则三少先拜。）通事舍人引师、傅、保出，乐作止如常。师、傅、保出门，左庶子前，跪奏称： 左庶子臣某言，礼毕。 皇太子入，左右侍卫及乐奏止如来仪。
皇太子受朝集使参辞
前一日，典设郎设皇太子幄座於东宫正殿东序，西向。又设宫臣次及朝集使次於重明门外。
其日质明，所司设宫臣及朝集使位於殿庭，诸卫率各勒所部屯门列仗。东宫文武官依时刻集朝堂就次服葱褶，朝集使并就次服公服。左庶子量时刻版奏： 请中严。 近仗就陈於閤外。侍卫之官各服其器服，就閤奉迎。通事舍人各分引群官及朝集使就门外位。左庶子版奏： 外办。 皇太子常服即座西向坐，通事舍人引宫臣入就位如常。掌仪曰： 再拜。 赞者承传，在位者皆再拜。又通事舍人分引朝集使横行北面立定，掌仪曰： 再拜。 朝集使皆再拜。通事舍人承令诣朝集使前，称： 有令。 朝集使皆再拜。宣令讫，又再拜。舍人引出，宫臣以次出。其辞礼亦如之。
亲王冠
（百官一品以下尽九品、庶人并附。其嫡子但以品第。庶子与亲王同，其降杀则异。）
前三日，本司帅其属筮日、筮宾於厅事。（五品以上嫡子，筮於庙门外。无庙，筮於正寝之堂。主人公服立於楹閒之东，西面。於寝则堂上楹閒近东。掌事者各服其服，立於门西，东面。於寝则楹閒近西，东面，布筮席於主人之西，西面，馀并如别仪。前三日筮宾，如求日之仪。主人，谓将冠者之父也。宾谓可使冠子者。）
前二日，主人至宾第，掌次者引之次，主人公服出，立於大门外之西，东面。宾公服立於阼阶下，西面。傧者公服进於宾之左，北面受命，出立於门东，西面曰： 敢请事。 主人曰： 皇子某王（一品以下曰 某之子某 。下仿此。）将加冠，请某公教之。 （相称各随官爵。）傧者入告。宾出立於门左，西面再拜。主人答再拜。主人曰： 皇子某王将加冠，愿某公教之。 （一品以下云 吾子 。下仿此。）宾曰： 某不敏，恐不能供事，（一品以下加 以辱吾子 。）敢辞。 主人曰： 某犹愿某公教之。 宾曰： 王重有命，某敢不从。 主人再拜，宾答拜。主人还，宾拜送。主人命使者戒赞冠者，如戒宾。（一品以下，主人戒赞冠者如戒宾，亦通使子弟戒之。）
前一日，掌次者设次於大门外之右，南向。
其日夙兴，掌事者（一品以下赞者，庶子同）设洗於阼阶东南，东西当东霤，（六品以下当东荣。）南北以堂深；罍水在洗东，加勺幂；篚在洗西，南肆。（篚实巾一，爵一，加幂。）席於东房内西墉下，（无房者张帷。）陈衣於席，东领北上。衮冕服，青衣纁裳，九章。（五章在衣：龙、山、华虫、火、宗彝。四章在裳：藻、粉米、黼、黻。一品衮冕服同上。二品鷩冕服，七章。三章在衣：华虫、火、宗彝；四章在裳：藻、粉米、黼、黻。三品毳冕服，五章。三章在衣：宗彝、藻、粉米；二章在裳：黼、黻。四品绣冕服，三章。一章在衣：粉米；二章在裳：黼、黻。五品玄冕服，衣无章，裳刺黻一章。六品以下爵弁服，青衣纁裳。）白纱中单，黼领，青褾、撚、裾。革带，钩鞢，大带。（素带，纰其外，上朱下绿，纽约用组。一品二品素带皆纰其外，上以朱，下以绿。三品大带，四品五品素带，皆纰其垂，外以玄，内以黄。纽约皆用青组。六品以下练带，纰其垂，内外以缁，纽约用青组。中单，青领。）朱韨二章：山、火。（三品以上，饰以裳色山火二章。四品绣冕，山一章。五品玄冕，无章。六品爵韠。）剑饰以珠玉。（三品以上饰以金玉，四品五品饰以金。）山玄玉双珮。纁朱双绶，四采，赤黄缥绀，纯朱质，缠文织，长丈八尺，二百四十首，广九寸。（小双绶，长二尺六寸，色同大绶而首半之，閒施二玉环。一品双珮山玄玉。五品以上水苍玉。双绶：一品绿綟绶，四采，绿紫黄赤，纯绿质，长丈八尺，二百四十首，广九寸。二品三品紫绶，三采，紫黄赤，纯紫质，长丈六尺，一百八十首，广八寸。皆有小双绶，长二尺六寸，色同大绶而首半之，一品施二玉环。四品青绶，三采，青白红，纯青质，长丈四尺，一百三十首，广七寸。五品黑绶，二采，青绀，纯绀质，长丈二尺，一百首，广六寸。皆有小双绶，长二尺六寸，色同大绶而首半之。六品以下无剑、珮、绶。）朱袜赤舄。（五品以上同。六品以下，白袜赤履。庶人黑介帻，服绛公服，方心，革带，钩〈角枼〉，假带，袜，履。庶子以上皆同）远游冠服，绛纱单衣，白纱中单，皂领、褾、撚、裾，白裙襦。（赤裙衫。一品以下进贤冠。）假带，曲领方心，绛纱蔽膝，白袜黑舄。（一品以下，革带钩〈角枼〉，珮，双绶。六品以下，无剑绶。八品以下，去中单曲领、蔽膝，黑履。庶人黑介帻服，白裙襦，青领，革带，袜，履。）缁布冠服，青衣素裳，白纱中单，青领、褾、撚、裾，素韠。（其革带、大带、剑、珮、绶与冕服同，袜舄与远游冠服同。三品以上中单、革大带、剑、珮、绶与冕服同，袜舄与进贤冠同。六品以下中单、革带、绣带与爵弁同，袜履与进贤冠服同。庶人带、袜、履与介帻服同，去韠。）缁纚、（其纚今用皂巾，方六寸，属带於前两隅。）犀簪、栉实於箱，在服南。莞筵三，纷纯，加藻席三，缁纯，在南。（三品以上莞筵四，加藻席四。四品、五品蒲筵四，缁布纯；加萑席四，玄帛纯。六品以下蒲筵四，不加萑席。其庶子各如其品。嫡子之席各用三。）樽於房户外之西两甒，玄酒在西，加勺幂。设坫於樽东，置二爵，加幂。豆十笾十在服北，俎三在笾豆北。（凡牲体节折，加离肺。俎三，实羊豕及腊。笾实脯枣之类，豆实菹醢之属。一品以下侧樽甒醴在服北，加勺幂。设坫在樽北，实角觯角柶各一，加幂。馔陈於坫北。四品以下无坫，同设篚。庶子樽於房户外之西两甒，玄酒在西，加勺幂。设坫於樽东，置二爵於坫，加幂。馔陈於坫北。一品俎三、笾十、豆十。三品八，四品七，五品六。六品以下用特牲，俎一、笾二、豆二。庶子同嫡子牲器。）设洗於东房近北，罍水在洗西，篚在洗东，北肆，实以巾。
质明，宾赞至於主人大门外，掌次者引之次。宾赞俱公服，诸行事者各服其服。（六品以下无公服者服常服。）执樽罍篚者皆就位。冕，青珠九旒，青纊充耳，犀簪导，组缨色如其绶；（三品以上衮冕，垂青珠九旒，以组为缨，色如其绶，青纊充耳，角簪导。鷩冕七旒，毳冕五旒，馀皆同衮冕。四品五品绣冕，垂青珠四旒，以组为缨，色如其绶，青纊充耳，角导。玄冕三旒，馀同绣冕。六品以下爵弁，玄缨导。庶人则黑介帻。庶子同嫡子。）远游冠，三梁，金附蝉，黑介帻，缨青緌，犀簪导；（三品以上进贤冠，三梁，缨青緌，导。四品、五品两梁，六品以下一梁。庶人则黑介帻。）缁布冠，青组缨。冠冕各一箱，各一人执之，待於西阶之西，东面北上。设主人之席於阼阶上，西面；宾席於西阶上，东面；皇子席於房户之西，南面：（房外樽东。）俱下莞上藻。（一品以下冠者席於主人东北，西面。庶子如亲王仪。）
主人公服立於阼阶东，当东序，西面。诸亲公服，非公服者常服，立於罍洗东南，西面北上。（一品以下又诸尊者停别室。傧者公服立於门内道东，北面。）皇子双童髻，空顶帻，双玉导，金宝饰，采葱褶，锦绅，乌皮履，（四品五品导饰以金，六品以下无金饰。）立於房内，南面。主人赞冠者公服立於房内户东，西面。
宾及赞冠者出次，立於门西，赞冠者少退，俱东面北上。傧者进於主人之左，北面受命，出，立於门东，西面，曰： 敢请事。 宾曰： 皇子某王将冠，某谨应命。 （三品以下云： 某子有嘉礼，命某执事。 庶子同。）傧者入告。主人迎宾於大门外之东，西面再拜，宾答拜。（凡宾主拜揖入出，皆赞者相导。）主人揖赞冠者，赞冠者报揖。主人又揖宾，宾报揖。主人入，宾及赞冠者次入。及内门，主人揖宾，宾报揖，主人与宾入，赞冠者从。至内霤，将曲揖，宾报揖。主人及阶，主人立於阶东，西面；宾立於阶西，东面。主人曰： 请公升。 （一品以下 请吾子升 。他仿此。）宾曰： 某备将事，敢辞。 主人曰： 固请公升。 宾曰： 某敢固辞。 主人曰： 终请公升。 宾曰： 敢终辞。 主人升自阼阶，立於席东，西向。宾升自西阶，立於席西，东向。赞冠者及庭，盥於洗，升自阼阶，入东房，立於主人赞冠者之南，俱西面。
主人赞冠者引皇子出，立於户外之西，南面。宾之赞冠者取纚栉簪箱，跪奠於皇子筵东端，（一品以下筵南，庶子筵东。）兴，席东少北南面立。（一品以下席北少东西面立。庶子南面。）宾揖皇子。宾主俱即席坐。皇子进，升席南面坐。（一品以下西面坐。庶子南面。）宾之赞冠者进筵前，北面，（一品以下东面，庶子北面。）跪，脱双童髻，置於箱，栉毕，设纚，兴，复位。宾主俱兴。宾降盥，主人从降，宾东面辞曰： 愿王不降。 （一品以下云 吾子 。下仿此。）主人曰： 公辱降，敢不从。 宾降，至罍洗，盥手讫，诣西阶，宾主一揖一让升，主人立於席后西面，宾立於西阶上，东面。执缁布冠者升，宾降一等受之，右执项，左执前，诣皇子筵前，北面跪，冠，兴，复西阶上席后，东面立。（祝文曰： 令月吉日，始加元服，弃尔幼志，顺尔成德，寿考维祺，介尔景福。 乃跪奠冠，兴。）宾之赞冠者进筵前，北面跪，设頍，结缨，兴，复位。（一品以下东向跪，结缨。庶子同亲王而无頍。）皇子兴，宾揖，皇子適房，宾主俱坐。皇子著青衣素裳之服出，户西南面立。宾主俱兴。宾揖，皇子进立於席后，南向。（一品以下进升席，西面坐。一品以下庶子同亲王。）宾降盥，主人从降，辞对如初。宾盥手，跪取爵於篚，兴，洗讫，诣西阶，宾主一揖一让升，主人立於席后，西面。宾诣酒樽所，酌酒，进皇子筵前，北向立，祝曰： 旨酒既清，嘉荐亶时，始加元服，兄弟具来，孝友时格，永乃保之。 皇子筵西拜，受爵，宾复西阶上，东面答拜。执馔者荐笾豆於皇子筵前。皇子升筵坐，左执爵，右取脯，擩於醢，祭於笾豆之间，祭酒，兴，筵末坐，啐酒，执爵兴，降筵西，跪奠爵，再拜，执爵兴。宾答拜。冠者升筵，跪奠爵於荐东，兴，立筵西，南向。执馔者彻荐爵。
宾揖，皇子进升筵，南面坐。（一品以下，无宾降盥主人从降，下至此仪。其一品以下嫡子，三加冠后，酌醴以礼之，又有祝辞。其庶子则醮而不醴。亲王冠同於庶子。）宾之赞冠者跪，脱缁布冠，置於箱，栉毕，设纚，兴，复位。宾降二等受远游冠，（一品以下进贤冠，庶人黑介帻。）左执项，右执前，诣皇子筵前，北面跪冠，（一品以下，诣冠者筵前东向立，祝曰： 吉月令辰，乃申尔服，敬尔威仪，淑慎尔德，眉寿万年，永受胡福。 乃跪冠。）兴，复位。宾之赞冠者坐，设簪，结缨，兴，复位。皇子兴，宾揖，皇子適房，宾主俱坐。皇子著朝服（一品以下庶子著绛纱服，庶人则白裙襦服。）出房，户西南面立。宾主俱兴。宾揖，皇子进立席后，南面。宾诣酒樽所，（一品至三品嫡子冠礼，无 宾诣酒樽所 以下 执馔者彻荐爵 文。）取爵酌酒，进皇子筵前，北面立，祝曰： 旨酒既湑，嘉荐伊脯，乃申其服，（庶子云 尔服 。）礼仪有序，祭此嘉爵，承天之祜。 皇子筵西拜，受爵。宾复西阶上，东面答拜。执馔者荐笾豆。皇子升筵坐，左执爵，右祭脯醢，祭酒，兴，筵末坐，啐酒，执爵兴，降筵西，跪奠爵，再拜，执爵兴。宾答拜。皇子升筵坐，奠爵於荐东，兴，立於筵西，南面。执馔者彻荐。
宾揖，皇子进升席，南面坐。宾之赞冠者跪脱进贤冠，（庶人脱黑介帻。）置於箱，栉毕，设纚，兴，复位。宾降三等受冕，（六品以下爵弁，庶人则黑介帻。）左执项，右执前，诣皇子筵前，北面跪冠，兴，复位。宾之赞冠者坐，设簪，结缨，兴，复位。皇子兴。宾揖，皇子適房，宾主俱坐。主人赞冠者彻栉箱入房。皇子著衮冕之服（庶子及六品以下爵弁服，庶人绛公服。）出房，户西南面立。宾主俱兴。宾揖，皇子进立於席后，南面。宾诣酒樽所，取爵酌酒，进皇子筵前，北面立，祝曰： 旨酒令芳，笾豆有楚，咸加其服，（庶子云 尔服 。）肴升折俎，承天之庆，受福无疆。 皇子筵西拜，受爵，宾复位，东面答拜。（三品以上，宾之赞冠者跪设簪结缨，兴，复位。冠者兴，宾揖，冠者適房，宾主俱坐。冠者著绛纱服。庶人白裙襦服。出房，户西南面立。宾主俱兴。宾揖，冠者进升席，西向坐。宾之赞冠者跪脱进贤冠。庶人黑介帻。置於箱，栉毕设纚，兴，复位。宾降三等受冕。六品受爵弁，庶人黑介帻。右执项，左执前，进冠者筵前，东向立，祝曰： 以岁之正，以月之令，咸加尔服，兄弟具在，以成厥德，黄耇无疆，受天之庆。 乃跪冠，兴，复位。宾之赞冠者设簪结缨，兴，复位。冠者兴，宾揖，冠者適房，宾主俱坐。主人赞冠者彻纚栉簪箱及筵入於房。又筵於室户西，南向。冠者著冕服。六品以下爵弁服，庶人绛公服。出房，户西南面立。宾主俱兴。主人赞冠者盥手洗觯於房，酌醴，加柶覆之，面叶，出房，南面立。宾揖，冠者就筵西，南面立。宾进受醴，於室户东，加柶面柄，进冠者筵前，北面立，祝曰： 甘醴维厚，嘉荐令芳，拜受祭之，以定尔祥，承天之休，寿考不忘。 冠者筵西拜，受觯。宾复西阶上，东面答拜。一品以下庶子，与亲王仪同。）执馔者荐笾豆，设俎於笾豆之南。皇子升筵坐，左执爵，（一品以下用觯，下仿此。）右祭脯醢。赞冠者取肺一以授，皇子奠爵於荐西，兴，受。卻左手执本，坐，右绝末以祭，上左手，哜之，兴，加於俎。皇子坐帨手，执爵祭酒，兴，筵末坐，啐酒，兴，降筵西，南面坐奠爵，再拜，执爵兴。宾答拜。皇子升筵，坐奠爵於荐东，兴。
赞冠者引皇子降立於西阶之东，南面。初皇子降，宾降自西阶，直西序，东面立。主人降自东阶，直东序，西面立。宾少进，字之曰： 礼仪既备，令月吉日，昭告尔字，爰字孔嘉，君子攸宜，宜之於嘏，永受保之。曰孟某甫。 仲叔季唯其所当。皇子曰： 某虽不敏，夙夜祗奉。 宾出，主人送於内门之外。（一品以下，宾答拜。宾主俱坐。冠者升筵，跪奠觯於荐东，兴，进，北面跪取脯，降自西阶，入见母，进奠脯於席前，退，再拜以出。冠者母不在，则使人受脯於西阶下。初冠者入见母，宾主俱兴，宾降，当西序东向立；主人降，当东序西向立。冠者既见母，出立於西阶之东，南向。宾少进，字之曰： 礼仪既备，令月吉日，昭告尔字，爰字孔嘉，髦士攸宜，宜之於嘏，永受保之。曰字某。 冠者曰： 某虽不敏，夙夜祗奉。 宾出，送於内门外。一品以下庶子取脯见母如嫡子，馀如亲王。）
主人西面请宾曰： 公辱执事，请礼从者。 宾曰： 某既得将事，敢辞。 主人曰： 敢固以请。 宾曰： 某辞不得命，敢不从。 宾就次，主人入。
初宾出，皇子东面见诸亲，诸亲拜之，皇子答拜。（一品以下，又冠者西面拜宾之赞冠者，赞冠者答拜。庶子同。）皇子入见内外诸尊於别所。
宾主既释服，改设席讫，宾赞俱出次，立於门西东面。主人出，门东西面。主人揖宾，宾报揖，主人先入，宾赞从之，至阶，一揖一让升，各就座后，立定，俱升座。会就，宾主俱兴，宾立於西阶上，赞冠者在北，少退，俱东面。主人立於东阶上，西面。（一品以下，及众宾降立於西阶下，东面。庶子同。）掌事者奉束帛之篚升，授主人於东序端。主人执篚少进，西面立。又掌事者奉币篚升，立於主人后。於币篚升，牵马者牵两马入陈於内门三分庭一在南，北首，西上，北面。宾还西阶上北面，赞冠者立於左，少退，俱北面再拜。主人进立於楹閒，南面。宾赞进立於主人之右，俱南面，东上。主人授币篚，宾受之，退复东面位。於主人授币篚，掌事者又以币篚授赞冠者，退复位。主人还阼阶上，北面拜送。宾赞降自西阶，从者迓受币。宾当庭实，东面揖，出，牵马者从出，从者迓受马於门外。於宾降，主人降，送於大门外之东，西面再拜。宾退，主人入。（四品以下，於众宾降，并立於西阶下，掌事者以币篚升授主人於序端。宾北面再拜。主人进立於楹閒，南面。宾进立於主人之右，俱南面。宾受币，退复东面位。主人还阼阶上，北面再拜送。宾降自西阶，从者讶受币。宾出，主人送宾於大门外之东，西面再拜。宾退，主人入。庶子同亲王仪。孤子则诸父诸兄戒宾。冠之日，主人髻而迎宾，拜揖让如冠主。冠於阼。醴之、庶子醮之及礼宾、拜送皆如上仪。明日，见庙，冠者朝服。无庙者，见祖祢於寝。质明，赞礼者引入庙南门，中庭道西，北面，赞再拜讫，引出。六品以下，见祖祢於正寝，冠者公服，庶人常服。质明，张几筵於正寝，赞礼者引入，至庭，北面再拜讫，引出。五品以上子孙、九品以上子冠，假用出身品服。其三品以上大功以上亲，五品以上期以上亲，冠同八品九品之服。）
皇子诣阙，至次，著朝服。通事舍人引皇子入诣皇帝所御之殿，至阙閤，近臣奏，皇帝即御座，南向坐。近臣引皇子入，立於阶閒，北面再拜讫，近臣引皇子至皇后殿閤外。近臣附奏，皇后即御座，南向坐。司言至閤，引皇子入，立於阶閒，北面再拜。司言引出閤，皇子出还第如来仪。
