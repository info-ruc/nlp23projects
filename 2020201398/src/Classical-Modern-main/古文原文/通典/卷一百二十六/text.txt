<strong>礼八十六开元礼纂类二十一嘉礼五</strong>
皇太子加元服
告太庙
皇太子将冠，先告太庙，如常告之仪。
临轩命宾赞
所司先奏请司徒一人为宾，卿一人为赞冠，吏部承以戒之。
前一日，尚舍奉御整饬御幄於太极殿，卫尉设群官、朝集使、诸蕃客次於左右朝堂。太乐令展宫悬之乐於殿庭，设举麾位於殿上，一位於悬下。鼓吹令设十二案，乘黄令陈车辂，尚辇奉御陈舆辇。典仪设文官一品以下五品以上位於横街之北，西面北上，诸州使人五品以上合班；六品以下位於横街南，诸州使人六品以下、诸蕃客又在南，皆西面北上。设武官五品以上位於横街北，东面北上，诸州使人五品以上合班，诸亲位於其南；六品以下位於横街南，诸州使人六品以下及蕃客等又於其南，皆东面北上。设典仪位於悬之东北，赞者二人在南，少退，俱西向。设宾受命位於横街南道东，北面，赞者位又於其后，少东，北面。奉礼郎设门外文官一品以下位於顺天门外道东，每等异位，重行西面；武官三品以下位於门西，每等异位，重行东面：并以北为上。
其日，诸卫勒所部列黄麾仗如常仪。群官各依时刻集朝堂，俱就次各服其服。侍中量时版奏： 请中严。 协律郎、太乐令帅工人就位。诸侍卫之官各服其器服奉迎。典仪帅赞者先入就位。通事舍人引先置群官入，立定，又引宾赞入立於太极门外道东，西向。黄门侍郎引主节持幡节，中书侍郎引制书案，立於乐悬东南，西面北上。
侍中版奏： 外办。 皇帝服通天冠、绛纱袍以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎举麾，鼓柷，奏太和之乐。皇帝升舆，出自西房，即御座，南向坐，符宝郎奉宝置於御座，乐止。
通事舍人引宾赞入就位，宾赞初行入门，舒和之乐作，至位乐止。立定，典仪曰： 再拜。 侍中及舍人前承制，侍中降至宾前，称 有制 。公再拜。 将加冠於某之首，公其将事 。公少进，北面再拜稽首，辞曰： 臣不敏，恐不能供事，敢辞。 侍中升奏，又承制降称： 制旨某公将事，无辞。 公再拜，退，复位。侍中退。舍人至卿前，称 敕旨 。卿再拜。 将加冠於某之首，卿宜赞冠 。卿再拜。舍人退。黄门侍郎引主节至宾所，主节以节授黄门侍郎，黄门侍郎执节立於宾东北，西面。宾再拜，受节，付主节讫，又再拜。主节立於宾后，黄门侍郎退。中书侍郎引制书案至宾所，取制书，在宾东北，西面立。宾再拜，受制书，执立，又再拜。持案者立於宾后，中书侍郎退。典仪曰： 再拜。 赞者承传，群官在位者皆再拜。舍人引宾赞出，宾赞初行乐作，出门乐止。
侍中前，跪奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟，左五钟皆应，鼓柷，奏太和之乐。皇帝降座，侍卫警跸如来仪，入自东房，乐止。舍人引一品以下以次出。初宾赞出门，宾以制书置於案，幡节引制书案升车，从辂而行。威仪鼓吹诣东宫，降辂，入次，宾赞具服。其一品以下以次出。蕃客各还馆。九品以上诣东宫朝堂次，服其服，就位如冠仪。
冠
前一日，卫尉设宾次於重明门外道西，南向，赞冠次又於其西，南向，并铺床席。又於重明门内道西施一次，拟会宾赞。设文武群官九品以上及诸亲并宫臣次如常仪。奉礼设文武群官九品以上、诸亲在五品之下及宫臣门外位如常仪。典仪设殿庭位：文武群官共宫臣合班，诸亲在五品下；文官在东，西面，武官在西，东面，皆以北为上。又设皇太子位於閤外道东，西向。设三师位於閤外道西，三少位於三师之南，少退，东向。典仪又设皇太子受制位於乐悬北，北面。所由设轩悬之乐於殿庭，又设举麾位於殿上，一位於悬下。有司设皇太子羽仪车舆於殿庭如常仪。典设郎帅其属铺解剑席於悬之东北。
冠日平明，宫臣皆朝服，非宫臣者公服，三师、三少公服，并集於重明门外次。宗正卿乘犊车侍从，诣左春坊权停。左右二率各勒所部屯门列仗。左庶子版奏： 请中严。 工人及诸行事之官各入就位。奉礼郎设罍洗於东阶东南，罍在洗东，篚在洗西，南肆。（篚实巾加勺幂。）典礼郎铺皇太子冠席於殿上东壁下近南，西向。设宾席於西阶上，东向。设主人席於皇太子席西南，西向。设三师席於冠席北，三少席於冠席南。典设郎张帷幄於东序内，设褥席於帷中。又张帷幄於序外，拟置馔物等。内直郎陈服於帷内，东领北上。衮冕服，玄衣纁裳，九章。白纱中单，黼领，青褾、撚、裾。革带，金钩〈角枼〉，大带，朱韨二章，玉具剑火珠镖首，瑜玉双珮。朱组双大绶，四采赤白缥绀，纯朱质，长一丈八尺，三百二十首，广九寸。（小绶长二尺六寸，色同大绶，而首半之，閒施二玉环。）白袜赤舄，金饰。象笏。远游冠服，绛纱袍，白纱中单，皂领、褾、撚、裾。白方心曲领假带，绛纱蔽膝。白练裙襦，白袜黑舄。其革带、剑、珮、绶、笏与冕服同。缁布冠，玄衣素鞸，白纱中单，青领、褾、撚、裾。履、袜、革带、大带、笏、缁纚。（用皂罗巾方六寸，属带於前两隅。）犀簪二物同箱，在服南。栉实於箱，又在南。莞筵四，纷纯；缫席四，缋纯，又在南。良酝令实侧樽甒醴加勺幂於序外帷内。设罍在洗北，篚在洗南，东肆，实巾一，角觯角柶各一，加幂。太官令实馔豆九笾九於樽西，俎三在豆北。执在庭罍洗者，绛公服，立於罍洗之南，北向。执帷内樽罍洗笾豆俎等，并绛公服，立於樽罍豆俎之所。冕，白珠九旒，犀导，组缨，青纊充耳；远游三梁冠，金附蝉九首，施珠翠，黑介帻，犀导，发缨翠緌：缁布冠，青组缨属於冠。冠冕各一箱盛，奉礼郎三人各执立於阶之西，东面北上。主人赞冠者（庶子为之。）升，诣东序帷内，少北，户东西面立。典谒引群官以次入就常位。
初宾赞入次，左庶子版奏： 外办。 通事舍人引三师等入就閤外道西位，东面立。皇太子著空顶黑介帻，双童髻，玉导，宝饰采衣，（紫褶绿葱，织成缥领，绿锦绅，乌皮履。）乘舆以出，洗马迎於閤门外。左庶子跪奏称： 左庶子臣某言，请殿下降舆。 俯伏，兴，还侍位。皇太子降舆，洗马引之道东位，西向立。左庶子又前跪奏称： 左庶子臣某言，请殿下再拜。 皇太子再拜，三师、三少答再拜。洗马引就阶东南位，三师训导在前，三少训从於后，千牛仗二人夹左右，其馀仗卫列於师保之外。
通事舍人引宗正卿入见皇太子讫，通事舍人引出迎宾。洗马引皇太子，初行乐作；至阶东，西面立，偃麾，乐止。（凡乐皆伶官帅举麾，工鼓柷而后作，偃麾戛敔而后止。）宗正卿迎宾於门东，西面。宾立於门西，东面。宗正卿再拜，宾不答拜。宾入门，乐作。主人从入立於乐悬东北，西面。宾入，赞冠者从入，舍人引宾赞诣殿阶閒南面立，乐止。赞冠者立於宾西南，东面；节在宾东少南，西面；制案在赞冠西南，东面。宾就案取制执。洗马引皇太子诣受制位，北面立，皇太子初行乐作，至位乐止。主节脱节衣，宾称： 有制。 皇太子再拜。宣诏曰： 制皇太子某，吉日元服，率由旧章，命太尉就宫展礼。 讫，皇太子又再拜。少傅进诣宾前受制书，退授皇太子，皇太子受制书付庶子。案退。
洗马引皇太子师保等如式升东阶，（量人从升。）初行乐作，至阶乐止。入东序帷内，近北西向立。师保等就席位讫，宾升西阶，宗正卿升东阶，各立席后。初宾升，舍人引赞冠者诣罍洗盥手，升自东阶，诣序帷内，於主人赞冠之南，俱西面。赞引皇太子出立於席东，西面。宾之赞冠者取纚栉二箱，坐奠於皇太子筵南端，兴，席北少东西向立。
宾揖皇太子进，升筵，西向坐。宾之赞冠者进筵前，东面坐，脱空顶黑介帻置於箱，栉毕，设纚，兴，少北南面立。宾降盥，主人从降，乐作，宾升，乐止，主人从升。执缁布冠者升，宾降一等受之，右执项，左执前，进皇太子筵前，东向立，祝曰： 令月吉日，始加元服，弃厥幼志，慎其成德，寿考维祺，以介景福。 乃跪，冠，兴，复位东面立。宾之赞冠者进筵前，东面跪，结缨，兴，复位。皇太子兴，宾揖皇太子，赞冠者引皇太子適东序帷内，著玄衣素裳之服以出，立於席东，西面。
宾揖皇太子，皇太子进，升筵西向坐。宾之赞冠者进筵前东面跪，脱缁布冠，置於黑介帻之箱，栉纚依旧不解，兴，复位。宾降二等受远游冠，右执项，左执前，进皇太子筵前，东向祝曰： 吉月令辰，乃申嘉服，克敬威仪，式昭厥德，眉寿万年，永受祺福。 乃跪，冠，兴，复位。宾之赞冠者跪，设簪结缨，兴，复位。皇太子兴，宾揖皇太子，赞冠者引皇太子適东序帷内，著朝服以出，立於席东，西面。
宾揖皇太子，皇太子进，升筵，西向坐。宾之赞冠者进筵前，东向跪，脱远游冠，置於纚箱，栉纚依旧不解，兴，复位。宾降三等受冕，右执项，左执前，进皇太子筵前，东向祝曰： 以岁之正，以月之令，咸加其服，以成厥德，万寿无疆，承天之庆。 乃跪，冠，兴，宾复位。宾之赞冠者跪，设簪结缨，兴，复位。皇太子兴，宾揖皇太子，赞冠者引皇太子適东序，著衮冕之服以出，立於席东，西面。赞冠者彻纚栉二箱入於帷内，又取筵入於帷内。
主人赞冠者又设醴皇太子席於室户西，南向，下莞上藻。宾之赞冠者於东序帷内盥手洗觯；典膳郎酌醴，加柶，覆之，面柄；宾之赞冠者受，面叶，立於序内，南面立。宾揖皇太子，赞冠者引皇太子就筵西，南面立。宾进受醴，加柶，面柄，进皇太子筵前，北面立，祝曰： 甘醴惟厚，嘉荐令芳。拜受祭之，以定厥祥。承天之休，寿考不忘。 皇太子筵西拜受觯，宾复位，东面答拜。赞冠者兴进馔者承馔陈於皇太子筵前。皇太子升筵，坐，左执觯，右执脯，擩於醢，祭於笾豆之间。赞冠者取韭菹，遍擩於豆，以授皇太子，又祭於笾豆之间。赞冠者取肺一以授皇太子。皇太子奠觯於荐西，兴，受肺，卻左手执本，坐，缭，右手执末以祭，上左手，哜之，兴，以授赞冠者，赞冠者加於俎。皇太子帨手，兴，取觯，以柶祭醴三，始扱一祭，又扱再祭，加柶於觯，面叶，兴；筵末坐，啐醴，建柶，兴；降筵西南，南面坐，奠觯，再拜，执觯兴。宾答拜。皇太子升筵，坐，奠觯於荐东，兴，降筵。
赞冠者引皇太子降自西阶，立於西阶之东，南面。宾初答拜讫，降立於西阶之西近南，东面，引宾之赞冠者随降立於宾西南，东面。皇太子立定，宾少进，字之曰： 礼仪既备，令月吉日，昭告厥字，君子攸宜，宜之於嘏，永受保之。奉敕字某。 皇太子再拜，曰： 某虽不敏，敢不祗奉。 又再拜。洗马引皇太子降，初行乐作，至阼阶下位，乐止。三师在南，北面，三少在北，南面，立定，皇太子西面再拜，三师等答再拜以出。於三师拜讫，典仪曰： 再拜。 赞者承传，群官在位者皆再拜。左庶子前，称 礼毕 。皇太子乘舆以入，侍臣从至閤如常仪。初皇太子降，通事舍人引宾赞及宗正卿出就会所。
会宾赞
宾既出，立於会所门外之西，东面北上。宗正卿立於门东，西面。立定，一揖一让而入。宗正卿立於座东，西面，宾赞立於座西，东面，俱再拜，就座，俯伏，坐。遂行酒，酒至，宾主俱兴，再拜，就席坐饮。食至，宾主俱兴，设食讫，宾主俱坐食。会讫，宾主俱兴，宾赞立於西厢，东面南上；宗正卿立於东厢，西面。执事者奉束帛之篚以授宗正卿，又执事者奉束帛篚立於宗正卿之后，后牵乘马入陈於庭，北首西上。宾赞俱回，北面西上，再拜。宗正卿以币篚进，西南向授宾；执事者以币进授赞冠者。宗正卿与执事者退复位。宾赞降，从者讶受币。宾当庭实揖左马以出，三马从出，从者讶受马。宗正卿出门东，西面；宾出门西，东面北上。宗正卿与宾俱揖而退。宾赞就车辂，诣顺天门外复命。
朝谒
朝前，卫尉先於顺天门外东朝堂之北设太子次，又於后设三师、三少及詹事等次。皇太子冠讫，诸卫率依常行卤簿，陈列威仪仗卫，前后部鼓吹备列。师傅以下及宫臣皆服其服。皇太子服远游冠，绛纱袍，乘舆以出，仪卫侍从如常礼，洗马前导。皇太子出重明门，左庶子跪奏： 请降舆升辂。 又右庶子称： 令曰诺。 左庶子俯伏，兴。皇太子降舆升金辂，三师乘轺车训导在前，三少亦乘轺车训从在后，威仪仗卫依卤簿发引，鸣铙而行。至长乐门，铙吹止。至顺天门次，回辂西向。左庶子跪奏： 请降辂就次。 又右庶子称： 令曰诺。 左庶子俯伏，兴。皇太子降辂，洗马前导入次，左庶子侍左，右庶子侍右。舍人引三师、三少、詹事就次。皇太子停於次少顷，舍人奏闻。典仪先於皇帝所御殿前设皇太子位。左庶子跪奏： 请入。 又右庶子称： 令曰诺。 左庶子俯伏，兴。皇太子出次，左庶子等夹侍，舍人引洗马导引。当门揖，引入。外官不入，诸仪卫卤簿等悉陈列於门外。皇太子入自东上閤，洗马、左庶子等从入。至皇帝所御殿前位，北向立，从官陪后。左庶子赞拜，皇太子再拜。侍中宣敕戒曰： 事亲以孝，接下以仁，使人以义，养人以惠。 讫，皇太子再拜，少进，称： 臣虽不敏，敢不祗奉。 又再拜讫，引下诣皇后所御殿。至殿院，内给事奏闻。出，引皇太子入，洗马、左庶子等不入。太子至皇后所御殿前北向立，再拜。尚仪前承令，降诣皇太子西北，东面称： 令旨。 皇太子再拜。宣令戒之，词如皇帝。皇太子再拜，少进，称： 臣夙夜祗奉，不敢失坠。 又再拜。司言引至閤，舍人承引以出。皇太子还如来仪。
皇太子谒太庙
前一日，皇太子宿斋於正殿，其宫臣从入庙者，宿斋於家正寝。所司扫除庙之内外。卫尉设皇太子次於庙西南角，东向。又设三师以下及宫官次於皇太子之后，少近西，俱东向。又设宫官次於东宫朝堂。奉礼郎设皇太子版位於庙庭道东，北向。典仪设宫臣位於重明门外，文官在东，西面，武官在西，东面，每等异位，重行，俱以北为上。
其日未明，所司依卤簿陈设於重明门外。宫臣应从者，依时刻集朝堂次，皆服朝服，非朝服者服常服。诸卫率各勒所部，陈设如式。左庶子版奏： 请中严。 仆策辂於西閤外，南向。车右执刀立於辂前，北向。舍人引宫官各就位。侍卫之官各服其器服，右庶子负宝如式，俱诣閤奉迎。左庶子版奏： 外办。 仆奋衣而升，正立执辔。皇太子服远游冠、绛纱袍以出，左右侍卫如常。洗马引皇太子升，仆立授绥，命车右升讫，车驱，左庶子以下夹侍如式。出重明门，左庶子进当辂前，跪奏称： 左庶子臣某言，请车辂权停，令侍臣上马。 俯伏，兴，退称： 侍臣上马。 赞者唱： 侍臣上马。 文武侍臣皆上马。宫官上马毕，左庶子进当辂前，跪奏称： 左庶子臣某言，请发引。 俯伏，兴，退复位。皇太子车辂动，铙吹不作，文官在左，武官在右。至下马所，侍臣并下车马。皇太子至次所，回辂南向。左庶子跪奏称： 左庶子臣某言，请殿下降辂。 俯伏，兴，还侍位。皇太子降辂，洗马引入次，侍臣立如常。皇太子入次一刻顷，左庶子跪奏称： 左庶子臣某言，请殿下出次。 俯伏，兴。皇太子出次，谒者引家令，家令引皇太子，入自南门，三师三少导从如式。庶子二人，一人赞左，一人赞右。舍人二人从，近仗量人从入。皇太子至位，立定，家令奏： 请殿下再拜。 皇太子再拜。少顷，家令奏： 皇太子再拜辞。 皇太子又再拜讫，家令奏： 事毕。 谒者引家令，家令引皇太子，出自南门，升辂还宫如来仪。至重明门外，皇太子乘辂入。将士停，三师三少还。皇太子至殿前，回辂。左庶子跪奏： 请殿下降辂。 俯伏，兴。皇太子降，入，侍臣从至閤。左庶子跪，奏请将士各还本位。（其还宫，鸣铙吹如常。）
会群臣
皇太子冠见庙之明日，皇帝会群臣如元会之仪。其上寿词云： 皇太子爰以吉辰，载加元服，德成礼备，普天同庆。臣等不胜悦庆，谨上千万岁。 
群臣上礼
先上礼三日，本司宣令诸应上礼文武之官，一品以下，五品以上。前一日，卫尉量设次於东朝堂。昼漏上水七刻，各集於次，皆朝服。奉礼郎先设上礼之官位於东朝堂南，文东武西，北面重行，相对为首。又设中书舍人位於文官为首者之北，南向。设奉礼郎位於文官东北，赞者二人在其南，差退，俱西向。牛酒在文武二位之间，少前。舍人各引应上礼之官就位。立定，令史二人对举贺录案，礼部郎中引就中书舍人前，取贺录授舍人讫，引案退。奉礼郎唱 再拜 ，赞者承传，在位者皆再拜。中书舍人奉贺录入进。舍人引在位者退。酒十二斛，犊十二头，赤绳为笼头，奏讫，并付所司。
皇太子会宫臣
皇太子会宫臣如常会之仪。上寿与上同词。
宫臣上礼
先上礼一日，詹事宣告上礼之官，詹事以下，七品以上。昼漏上水七刻，皆朝服集东宫南门之左。典仪先设群官位於中门外，北面，以西为上。牛酒置其位西五步，少近。昼漏上水八刻，通事舍人引群官皆就位。立定，詹事丞奉群官简录案於詹事前，东面跪授导客舍人，导客舍人西面立受，回南向立。典仪唱： 再拜。 詹事以下俯伏，兴，皆再拜。导客舍人以简录案入。通事舍人引群官以下。左庶子省进酒九斛，盛以铜锺一斛，犊九头，赤绳为笼头，皆付所司。
