<strong>礼八十四开元礼纂类十九嘉礼三</strong>
皇帝於明堂读五时令
陈设
礼部尚书先读令三日，奏读月令，承以宣告。前三日，尚舍直长施大次於青龙门外道北，南向。（仲春於青阳太庙；季春於青阳右个；孟夏於朱雀门外道东，西向；仲夏於明堂太庙；季夏於明堂右个；孟秋於白虎门外道北，南向；仲秋於总章太庙；季秋於总章右个；孟冬於玄武门外道西，东向；仲冬於玄堂太庙；季冬於玄堂右个。）尚舍奉御设御座。守宫设文武官次於大次之后，文官在左，武官在右，俱南向。（夏俱西向，秋俱南向，冬俱东向。）设群官次於璧水东门之外，（夏南门之外，秋西门之外，冬北门之外。）文官在北，（夏在东，秋在南，冬在西。）武官在南，（夏在西，秋在北，冬在东。）俱西上。（夏北上，秋东上。冬南上。）
前一日，尚舍奉御设御幄座於青阳左个，（仲春於青阳太庙，季春於青阳右个，孟夏於明堂左个，仲夏於明堂太庙，季夏於明堂右个，季夏土王之日读土令於太庙太室，孟秋於总章左个，仲秋於总章太庙，季秋於总章右个，孟冬於玄堂左个，仲冬於玄堂太庙，季冬於玄堂右个。）近西，东向。（夏近北，南向；秋近东，西向；冬近南，北向。）守宫设三品以上及诸司长官座於堂上，文官於御座东北，南向，（夏东南，西向；秋西南，北向；冬西北，东向。）武官於御座东南，北向，（夏西南，东向；秋西北，南向；冬东北，西向。）俱重行西上。（夏北上，秋东上，冬南上。无长官者，次官一人升，判官不合。）设刑部郎中读令座於御座东南，北向，有案。（夏西南，东向；秋西北，南向；冬东北，西向。）设文官解剑席於丑陛之左，（仲春於寅陛之左，季春於卯陛之左，孟夏於辰陛之左，仲夏於巳陛之左，季夏於午陛之左，孟秋於未陛之左，仲秋於申陛之左，季秋於酉陛之左，孟冬於戌陛之左，仲冬於亥陛之左，季冬於子陛之左。）设武官解剑席於卯陛之右，（仲春於辰陛之右，季春於巳陛之右，孟夏於午陛之右，仲夏於未陛之右，季夏於申陛之右，孟秋於酉陛之右，仲秋於戌陛之右，季秋於亥陛之右，孟冬於子陛之右，仲冬於丑陛之右，季冬於寅陛之右。）皆内向。太乐令展宫悬於青阳左个之庭，（仲春於青阳太庙之庭，季春於青阳右个之庭，孟夏於明堂左个之庭，仲夏於明堂太庙之庭，季夏於明堂右个之庭，季夏土王之日读土令，於太庙太室之庭，孟秋於总章左个之庭，仲秋於总章太庙之庭，季秋於总章右个之庭，孟冬於玄堂左个之庭，仲冬於玄堂太庙之庭，季冬於玄堂右个之庭。）设举麾位於堂上寅陛之南，北向，（仲春於堂上卯陛之南，季春於堂上辰陛之南，俱北向。孟夏於堂上巳陛之西，仲夏於堂上午陛之西，季夏於堂上未陛之西，俱东向。孟秋於堂上申陛之北，仲秋於堂上酉陛之北，季秋於堂上戌陛之北，俱南向。孟冬於堂上亥陛之东，仲冬於堂上子陛之东，季冬於堂上丑陛之东，俱西向。）一位於乐悬东北，南向。（夏於乐悬东南，西向；秋於乐悬西南，北向；冬於乐悬西北，东向。）典仪设三品以上及应升堂者位於悬东，（夏於悬南，秋於悬西，冬於悬北。）文左武右，俱重行西向，（夏北向，秋东向，冬南向，）相对为首。设非升堂者位：文官四品五品於悬北，（夏悬东，秋悬南，冬悬西。）六品以下於其东，（夏於其南，秋於其西，冬於其北。）绝位俱南向；（夏俱西向，秋俱北向，冬俱东向。）武官四品、五品於悬南，（夏悬西，秋悬北，冬悬东。）六品以下於其东，（夏於其南，秋於其西，冬於其北。）当文官俱北向。（夏东向，秋南向，冬西向。）皆重行西上。（夏北上，秋东上，冬南上。）设典仪位於悬之西北，（夏於悬东北，秋於悬东南，冬於悬西南。）赞者二人在东，差退，俱南向。（夏俱西向，秋俱北向，冬俱东向。）奉礼设门外位各於次前，俱每等异位，重行相向，西上。（夏北上，秋东上，冬南上。）
銮驾出宫
前出宫三日，本司宣摄内外，各供其职。守宫设从驾之官五品以上次於承天门外东西朝堂如常。
前二日，太乐令设宫悬之乐於殿庭如常仪。
其日未明七刻，搥一鼓为一严。（三严时节，前一日侍中奏裁。）侍中奏开宫殿门及城门。未明五刻，搥二鼓为再严。侍中版奏： 请中严。 奉礼设从驾群官五品以上位：文官於东朝堂之前，西向，武官於西朝堂之前，东向，俱重行北上。从驾群官五品以上俱集朝堂次，各服其服。（其六品以下，并驾发之前先赴朝堂所，俱就次各服其服。）所司陈小驾卤簿。未明二刻，搥三鼓为三严。诸卫之属各督其队与鈒戟以次入陈於殿庭。谒者引从驾群官各就朝堂前位。诸侍卫之官各服其器服，侍中、中书令以下俱诣西阁奉迎。（侍中负宝如式。）乘黄令进金辂於西閤外，南向。千牛将军一人执长刀立於辂前，北向。黄门侍郎一人在侍臣之前，赞者二人又在黄门之前。
侍中版奏： 外办。 太仆卿奋衣而升，正立执辔。皇帝服通天冠，青纱袍，（夏绛纱，季夏土王之日黄纱，秋白纱，冬黑纱。）佩苍玉，（夏佩赤玉，季夏土王之日佩黄玉，秋佩白玉，冬佩玄玉。）御舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应。协律郎跪，俯伏，举麾，鼓柷，奏太和之乐。千牛将军前执辔，皇帝升辂，太仆卿立授绥，侍中、中书令以下夹侍如常仪。黄门侍郎进，当銮驾前跪，奏称： 黄门侍郎臣某言，请銮驾发引。 俯伏，兴，退复位。（凡黄门侍郎奏请，皆进当銮驾前跪，奏称具官某言，俯伏，兴。）銮驾动，又称警跸，黄门侍郎与赞者夹引以出，千牛将军夹辂而趋。驾至太极门，偃麾，戛敔，乐止。出太极门，鼓柷，奏采茨之乐；出嘉德门，戛敔，乐止。（凡乐，皆协律郎举麾，工鼓柷而后作，偃麾戛敔而后止。）
至顺天门外（於明堂读令则至承天门。）侍臣上马所，黄门侍郎奏： 请銮驾权停，敕侍臣上马。 侍中前承诏，退称： 制曰可。 黄门侍郎皆上马。诸侍卫之官，各督其属左右翊驾，在黄麾内。符宝郎奉六宝与殿中监后部从。侍中、中书令以下夹侍於辂前，赞者在供奉官人内。侍臣上马毕，黄门侍郎奏称： 请敕车右升。 侍中前承诏，退称： 制曰可。 黄门侍郎退复位。千牛将军升讫，黄门侍郎奏称： 请銮驾发引。 退复位。銮驾动，称警跸鼓传音如常，鼓吹振作而行。其从驾之官在玄武队如常仪。
读令
其日，依时刻诸卫勒所部屯门列仗及青阳左个之庭如常。（仲春青阳太庙之庭，季春青阳右个之庭，孟夏明堂左个之庭，仲夏明堂太庙之庭，季夏明堂右个之庭，孟秋总章左个之庭，仲秋总章太庙之庭，季秋总章右个之庭，孟冬玄堂左个之庭，仲冬玄堂太庙之庭，季冬玄堂右个之庭。）先置群官俱集次，各服其服。驾将至，典谒各引先置群官俱就门外位。
驾至大次门外，回辂南向，千牛将军降立於辂右。侍中进当銮驾前跪，奏称： 侍中臣某言，请降辂。 俯伏，兴，还侍位。皇帝降辂，御舆之大次，繖扇华盖侍卫警跸如常仪。典谒引文武五品以上从驾之官皆就门外位。太乐令帅工人入就位，协律郎入就举麾位。典仪帅赞者先入就位。典谒引群官非升座者入就位。刑部郎中以月令置於案，覆以帊；令史二人俱绛公服，对举案立於武官五品以上东南，郎中立於案后，北面。（夏，令史对举案於五品武官西南，郎中立於案后，东面。秋於五品武官西北，郎中立於案后，南面。冬於武官东北，郎中立於案后，西面。）
侍中版奏： 外办。 皇帝御舆出次，曲直华盖侍卫警跸如常仪。入自青龙门，（夏入自朱雀门，秋入自白虎门，冬入自玄武门。）皇帝初入门，太乐令令撞蕤宾之钟，左五钟皆应，鼓柷，奏太和之乐，皇帝升自寅陛，（夏升自巳陛，秋升自申陛，冬升自亥陛。）入，即御座，东向坐，（夏南向坐，秋西向坐，冬北向坐。）符宝郎奉宝置於御座，侍臣夹侍如常仪，戛敔，乐止。
典仪一人升，立於左个东北，南向。（夏东南，西向。秋西南，北向。冬西北，东向。）典谒引公王以下入，就西面位。（夏北面位，秋东面位，冬南面位。）上公初入门，舒和之乐作，（凡公行，皆作舒和之乐。）公至位，乐止。群官立定，典仪曰： 再拜。 赞者承传，（凡典仪有词，赞者皆承传。）在位者皆再拜。侍中前跪，奏称 侍中臣某言，请延公王等升。 俯伏，兴。又侍中称： 制曰可。 侍中诣左个东北，南面（夏东南，西面。秋西南，北面。冬西北，东面。）称： 诏延公王等升。 堂上典仪承传，堂下赞者又承传，在位者皆再拜。典谒以次引西面位者（夏典谒引北面位者，秋引东面位者，冬引南面位者。）各诣其阶。公初行，乐作；至解剑席，乐止。公王以下俱升席，跪解剑，俯伏，兴，脱舄。通事舍人各引升，立於座后。
刑部郎中引案进，立於卯陛下。侍中跪奏： 请读月令。 俯伏，兴。又侍中称： 制曰可。 侍中退复位。刑部郎中再拜，就解剑席，跪解剑，俯伏，兴，脱舄，取令，持案者仍立於下。通事舍人引刑部郎中奉令升自卯陛，（夏升自午陛，秋升自酉陛，冬升自子陛。）诣席南，北向跪，（夏席西，东向。秋席北，南向。冬席东，西向。）置令於案，俯伏，兴，立於席后。堂上典仪唱： 就座。 公王以下及刑部郎中并就座，俯伏，坐。刑部郎中读令，每句一绝，使言声可了。
读令讫，堂上典仪唱： 可起。 公王以下皆起。通事舍人引公王以下及刑部郎中俱降。刑部郎中以令置於案，与群官俱跪佩剑，俯伏，兴，纳舄。典谒各引还本位。公初行乐作，至位乐止。立定，典仪曰： 再拜。 在位者皆再拜。典谒引西面位者出，（夏北面，秋东面，冬南面。）公初行乐作，出门乐止。
侍中跪奏称： 侍中臣某言，礼毕。 俯伏，兴，还侍位。皇帝兴，太乐令令撞黄锺之钟，右五钟皆应，太和之乐作，皇帝降座，御舆以出之便次，警跸侍卫如来仪，出门乐止。典谒引南北面位者以次出。（夏引东西面，秋引南北面，冬引东西面。）春令（其文具小戴礼篇，故不繁载。）
銮驾还宫
皇帝既还大次，侍中版奏： 请解严。 （将士不得辄离部伍。）皇帝停大次一刻顷，搥一鼓为一严，转仗卫於还涂如来仪。三刻顷，搥二鼓为再严，将士布队仗，侍中版奏： 请中严。 五刻顷，搥三鼓为三严，谒者、赞引各引群官序立於次前，文武侍臣诣大次奉迎，乘黄令进金辂於大次门外，南向，（夏北向，秋西向，冬东向。）千牛将军立於辂右。
侍中版奏： 外办。 太仆卿升执辔，皇帝御舆出次，繖扇侍卫警跸如常仪，皇帝升辂，太仆卿立授绥。黄门侍郎奏称： 请銮驾发引。 退复位。銮驾动，称警跸如来仪，黄门侍郎、赞者夹引，千牛将军夹辂而趋。至侍臣上马所，黄门侍郎奏称： 请銮驾权停，敕侍臣上马。 侍中前承诏，退称： 制曰可。 黄门侍郎退称： 侍臣上马。 赞者承传，文武侍臣皆上马毕，黄门侍郎奏称： 请敕车右升。 侍中称： 制曰可。 黄门侍郎退复位。千牛将军升讫，黄门侍郎奏称： 请銮驾发引。 退复位。鼓传音，銮驾动，鼓吹振作而还，文武群官皆从如来仪。
銮驾至承天门外侍臣下马所，銮驾权停，文武侍臣皆下马，千牛将军降立於辂右讫，銮驾动，千牛将军夹辂而趋。驾入嘉德门，大乐令令撞蕤宾之钟，左五钟皆应，鼓柷，奏采茨之乐，至太极门，戛敔，乐止。入太极门，鼓柷，奏太和之乐。驾至横街北，当东閤，回辂南向。侍中进，当銮驾前跪，奏称： 臣某言，请降辂。 俯伏，兴，还侍位。皇帝降辂，御舆以入，繖扇侍卫警跸如常仪，侍臣从至閤，戛敔，乐止。初文武群官至朝堂，通事舍人承旨，敕群官并还。皇帝既入，侍中版奏： 请解严。 叩钲，将士各还其所。
皇帝於太极殿读五时令
礼部尚书先读令三日，奏读时令，承以宣告。
前一日，尚舍奉御设御幄座於太极殿北厢，南向。尚舍直长设一品以下三品以上及诸司长官座於殿上，文东武西，重行相向，北上。（无长官者，次官一人升，判官不合。）设刑部郎中读令座於御座西南，东向，有案，去御座二丈。设解剑席於东西阶下如常。太乐令展宫悬於殿庭，设举麾位於殿上西阶之西，东向，一位於乐悬东南，西向，并如朔朝之仪。典仪设文官三品以上及应升殿者位於南横街之南，道东，设武官位於道西，俱每等异位，重行北向，相对为首。设非升殿者位於殿庭，文东武西如常。设典仪位於北横街之南，赞者二人在南，差退，俱西向。奉礼设门外位：文官於东朝堂近南，西面，武官於西朝堂近南，东面，每等异位，重行北上。
其日，依时刻诸卫勒所部屯门列仗及陈於殿庭如常。文武官依时刻集朝堂，俱就便次各服其服。侍中量时版奏： 请中严。 鈒戟近仗入陈於殿庭，太乐令帅工人入就位，协律郎入就举麾位。诸侍卫之官各服其器服，符宝郎奉宝，俱诣閤奉迎。典仪帅赞者入就位。典谒引群官各就门外位。刑部郎中以时令置於案，覆以帊，令史二人俱公服，对举案立於右延明门内道北，郎中立於案后，东面。典谒者引非升殿者入就位。
侍中版奏： 外办。 皇帝服通天冠，绛纱袍，御舆出自西房，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎跪俯伏，举麾，鼓柷，奏太和之乐。皇帝出自西房，即御座，南向坐，符宝郎奉宝置於御座如常仪，偃麾，戛敔，乐止。
典仪一人升就东阶上，西面立。侍臣夹侍如常仪。典谒引公王以下入就北面位，公初入门，舒和之乐作；公至位，乐止。群官立定，典仪曰： 再拜。 赞者承传，在位者皆再拜。侍中前跪，奏称： 侍中臣某言，请延公王以下等升。 俯伏，兴。又侍中称： 制曰可。 侍中诣东阶上，西面称： 诏延公王等升。 殿上典仪承传，阶下赞者又承传，在位者皆再拜。典谒以次引北面位者诣东西阶。公初行乐作，至解剑席乐止。公王以下俱升席，跪解剑，俯伏，兴，脱舄。通事舍人以次引升殿，立於座后。
刑部郎中引案进立於西阶下。侍中跪奏： 请读时令。 俯伏，兴。又侍中称： 制曰可。 侍中退复位。刑部郎中再拜，就解剑席跪解剑，俯伏，兴，脱舄，取令，持案者仍立於阶下。通事舍人引刑部郎中奉令升自西阶，诣席西，东向跪，置令於案，俯伏，兴，立於席后。殿上典仪唱： 就座。 公王以下及刑部郎中并就座，俯伏，坐。刑部郎中读令，每句一绝，使言声可了。
读令讫，殿上典仪唱： 可起。 公王以下皆起。通事舍人引公王以下及刑部郎中俱降。刑部郎中以令置於案，与群官俱跪佩剑，俯伏，兴，纳舄。典谒各引还本位。典仪曰： 再拜。 在位者皆再拜。典谒引北面位者出。持令案者自右延明门而出。
侍中跪奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟，左五钟皆应，太和之乐作，皇帝降座，御舆入自东房，警跸侍卫如来仪，侍臣从至閤，乐止。典谒引东西面位者以次出。（读夏令与春令同。读秋令与冬令同。设刑部郎中读令座於御座东南，西向。令案立於左延明门内道北，郎中立於案后，西面。升降自东阶。馀与读春令同。）皇帝若御翼善冠，则群官皆葱褶服，陈解剑席。若不设乐悬，去警跸。
皇帝养老於太学
陈设
前三日，尚舍直长设大次於学堂之后，随地之宜。设三老五更次於学堂南门外之西，群老次於其后，俱东向。设群官次：文官於门外之东，重行西向，武官於群老之西，重行东向，皆北上。
前一日，尚舍奉御设御座於堂上东序，西向，莞筵纷纯，加藻席画纯，次席黼纯。设三老座於西楹之东，近北，南向；设五更座於西阶上，东向。设国老三人座於三老座西，俱不属焉，皆莞筵纷纯，加藻席画纯。设众国老座於堂下西阶之西，东面北上，皆蒲筵缁布纯，加莞席玄帛纯。（若三品以上，则莞筵纷纯，加藻席画纯。凡五品以上致仕者为国老。）设庶老座於国老之后，皆蒲筵缁布纯。（六品以下致仕者为庶老。）太乐令展宫悬於学堂之庭，设登歌於堂上及举麾位等，皆准元会之仪。典仪设文官五品以上位於悬东，六品以下在其南，俱重行，西向北上。武官五品以上位於悬西，六品以下在其南，当文官，俱重行，东向北上。蕃客分方位於文武官六品之南。（若有诸州使人，分方位於文武官九品之后。）学生分位於文武官之后。奉礼设门外位如设次之式。尚舍奉御设樽於东楹之西，北向，左玄酒，有坫以置爵。
銮驾出宫（如前读令仪）
养老
仲秋之月，择吉辰，皇帝亲养三老五更於太学。所司先奏定三师三公致仕者，用其德行及年高者一人为三老，次一人为五更。尚食先具牢馔。銮驾将至，通事舍人引先置之官皆就门外位，学生俱青衿服入就位。
銮驾至太学门，回辂南向。侍中跪奏： 请降辂。 俯伏，兴。皇帝降辂，乘舆入大次，繖扇侍卫如常。通事舍人引文武五品以上从驾之官皆就门外位。太乐令帅工人、二舞入就位如正会之礼。通事舍人引群官客使入就位。
初銮驾出宫，量时刻遣使迎三老五更於其第。三老五更俱服进贤冠，具服乘安车，前后导从如常礼。其国老庶老则有司先戒之。銮驾既至太学，三老五更及群老等俱赴集其次，群老各服其服。太常少卿赞三老五更俱出次，引立於学堂南门外之西，东面北上。奉礼赞群老出次，引立於三老五更之后。太常博士引太常卿升立於学堂北户之内，当户北向。
侍中版奏： 外办。 皇帝出户，侍卫如常，（侍中负宝陪从如式。）殿中监进大珪，皇帝执大珪，博士引太常卿，太常卿引皇帝，（每太常卿前导，皆博士先引。）协律郎跪，俯伏，举麾，太和之乐作。皇帝降，迎三老於门内之东，西面立，侍臣从立於皇帝之后，太常卿与博士退立於左。皇帝立定，乐止。
三老五更皆杖，各二人夹扶左右，太常少卿引导，敦史执笔以从。三老入门，舒和之乐作。三老五更立於门西，东面北上，奉礼引群老随入，立於其后。初三老立定，乐止。太常卿前奏： 请再拜。 退复位。皇帝再拜，三老五更去杖，摄齐以答再拜毕，皇帝揖进，三老在前，五更从，仍杖夹扶如初。至阶，皇帝揖升，俱就座后揖立，乐止。侍卫之官量人从升。皇帝西面再拜三老，三老南面答再拜；皇帝西面再拜五更，五更答再拜。
休和之乐作，三老五更俱坐，三公授几，九卿正履讫，殿中监、尚食奉御进珍羞及黍稷等，皇帝省之，遂设於三老前，乐止。太常卿引皇帝诣三老座前，执酱而馈讫，太常卿引皇帝诣酒樽所，取爵，侍中赞酌酒讫，太常卿引皇帝进，执爵而酳。尚食奉御以次进珍羞酒食於五更前。国老庶老等皆坐，又设酒食於国老庶老前，国老庶老等皆食。皇帝即座。
太乐令引工升，奏韶和之乐，三终。三老乃论五孝六顺，典训大纲，格言宣於上，惠音被於下。皇帝乃虚躬请受，敦史执笔录善言善行。事终，二舞作於悬中，讫，礼毕。三老以下降筵，太常少卿及奉礼引导皆如初。
太常卿引皇帝从以降阶，太和之乐作，皇帝逡巡立於阶前，乐止。三老五更出，舒和之乐作，太常卿引皇帝升立於阶上，三老五更出门，乐止。侍中前奏： 礼毕。 退复位。太常卿引皇帝降，还大次。三老五更升安车，导从而还。通事舍人引群官及学生等以次出。明日，三老诣阙表谢。
銮驾还宫（如前读令仪）
