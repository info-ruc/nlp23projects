<strong>礼六十五沿革六十五凶礼二十七</strong>
丧礼杂制
周制，服术有六：一曰亲亲，二曰尊尊，三曰名，四曰出入，五曰长幼，六曰从服。(术，道也。亲亲，父母为首。尊尊，君为首。名，世母叔母之属也。出入，女子子嫁者及在室者也。长幼，成人及殇者也。从服，若夫为妻之父母、妻为夫之党服。)从服有六：有属从，(子为母之党服。)有徒从，(臣为君之党服。)有从有服而无服，(公子为妻之父母。)有从无服而有服，(公子之妻为公子之外兄弟。)有从重而轻，(夫为妻之父母。)有从轻而重。(公子之妻为其皇姑。)徒从者，所从亡则已；(谓若为君母之父母、昆弟、从母。)属从者，所从虽没也服。(谓若自为己之母党。)
自仁率亲，等而上之至於祖，名曰轻；自义率祖，顺而下之至於祢，名曰重。一轻一重，其义然也。(自犹用也。率，循也。用恩则父母重而祖轻，用义则祖重而父母轻。恩重者为之三年，义重者为之齐縗。)
丧冠条属以别吉凶。三年之练冠亦条属，皆右缝。(别吉凶者，吉冠不条属也。条属者，通屈一条绳若布为武，垂下为缨，属之冠，象太古，丧事略也。吉冠则缨武异材焉。右缝者，右辟而缝之。)小功以下左缝。(左辟象吉，轻也。)緦冠澡缨。(有事其布以为缨。)大功以上散带。(大功以上縗重，初而散之。小功緦轻，初而绞之。)
女子適人者为其父母、妇为舅姑，恶笄有首以髽。卒哭，子折笄首，布总。(言以髽，则髽有著笄者明矣。)笄有首者，恶笄之有首也。恶笄者，栉笄也。折笄首者，折吉笄之首也。吉笄者，象笄也。何以言子折笄首而不言妇？终之也。(栉笄，以栉木为笄。或曰榛笄。有首者，若今时刻镂擿头矣。卒哭而丧之大事毕，女子子可以归於夫家，而著吉笄。吉笄尊，变其尊者，妇人之义也。折其首者，为其大饰。据在夫家，宜言妇。终之也者，终子之恩於父母也。擿音他的反。)妾为女君、君之长子恶笄有首，布总。
主妾之丧，则自祔至於练祥，皆使其子主之。其殡祭不於正室。(祔自为之者，以其祭於祖庙。)
国禁哭则止，朝夕之奠即位自因也。(禁哭谓大祭祀时也。虽不哭，犹朝夕奠。自因，自用故事。)
適墓不登垄，不歌。(为不敬也。垄，冢也。墓，茔域也。不歌，非乐所。)助葬必执紼。(紼，引车索。)临丧不笑，(宜有哀容。)见柩不歌。入临不翔。邻有丧，舂不相。(相，送杵声。)里有殡，不巷歌。哭日不歌。(哀未忘。)送丧不由径，送葬不避涂潦。(所哀在此。)
居丧未葬，读丧礼；既葬，读祭礼；丧止复常，(谓已除丧。)读乐章。
君子已孤不更名，(重本也。)已孤暴贵不为父作谥。(子事父无贵贱。)
居丧不言乐，祭事不言凶。(非其时也。)
丧食虽恶，必充饥。饥而废事，非礼也。饱而忘哀，亦非礼也。视不明，听不聪，行不正，不知哀，君子病之。故有疾，饮酒食肉。五十不致毁，六十不毁，七十饮酒食肉，皆为疑死。(病犹忧也。疑犹恐也。)
有服，人召之食，不往。大功以下，既葬適人，人食之，其党也食之，非其党也弗食。(党犹亲。)
功縗食菜果，饮水浆。无盐酪不能食，食盐酪可也。(功縗，齐斩之末。)
孔子曰： 身有疡则浴，首有创则沐，病则饮酒食肉。毁瘠为病，君子弗为也。毁而死，君子谓之无子。 (毁而死，是不重亲也。)
孔子曰：小功以上，非虞祔练祥无沐浴。(言不有饰事，则不沐浴也。)齐縗之丧既葬，人请见之则见，不请见人，小功请见人可也。大功不以执贽。唯父母之丧，不避涕泣而见人。(言重丧不行求见，人来求见己，可见也。不避涕泣，言至哀无饰。)三年之丧，祥而从政。周之丧，卒哭而从政。九月之丧，既葬而从政。小功緦麻之丧，既殡而从政。(以王制言之，此谓庶人也。从政，从为政者教令，谓徭役也。)
曾申问於曾子曰： 哭父母有常声乎？ 曰： 中路婴儿失其母焉，何常声之有！ (所谓哭不偯也。)
孔子曰： 拜而后稽颡，颓乎其顺也。(此殷之丧拜也。顺者，先拜宾，顺於事。)稽颡而后拜，颀乎其至也。(此周之丧拜也。至者，先触地无容，哀之至也。颀音恳。)三年之丧，吾从其至者。 (重者尚哀戚也。自周以下，如殷可也。)
大功废业，或曰大功诵可也。(许其口习故也。)
小功不为位也者，是委巷之礼也。(讥之也。位谓以亲疏序列哭也。委巷犹街里委曲所为也。)子思之哭嫂也为位。(善之也。礼，嫂叔无服。)
曾子曰： 居丧有疾，食肉饮酒，必有草木之滋焉。 (增以香味，为其疾不嗜食。)以为姜桂之谓也。
高子皋之执亲之丧也，(子皋，孔子弟子，名柴。)泣血三年，(言泣无声，如出血也。)未尝见齿，(言笑之微。)君子以为难。
孔子在卫，有送葬者，而观之曰： 善哉为丧乎！足以为法矣。小子识之。 子贡曰： 夫子何善尔？ 曰： 其往也如慕，其反也如疑。 (慕谓小儿随父母啼呼也。疑者哀亲之在彼，如不欲还然。识音志。)子贡曰： 岂若速反而虞乎？ 孔子曰： 小子识之！我未之能行也。 (哀戚本也，祭祀末也。)
孔子与门人立，拱而尚右，二三子亦尚右。(仿孔子也。)孔子曰： 二三子之嗜学也。我有姊之丧故也。二三子皆尚左。 (复正也。丧尚右，右阴也。吉尚左，左阳也。)
弁人有其母死而孺子泣者。(言声无节。)孔子曰： 哀则哀矣，(此诚哀也。)而难为继也。(失节之中。)夫礼，为可传也，为可继也，故哭踊有节。 
子思之母死於卫。(子思，孔子孙，伯鱼之子也。伯鱼卒，其妻嫁於卫。)柳若曰： 子，圣人之后也。四方於子乎观礼，子盍慎诸？ (柳若，卫人也。见子思欲为嫁母服，恐其失礼，故戒之。)子思曰： 吾何慎哉！吾闻之，有其礼，无其财，君子弗行也。(谓时可行，而财不足以备礼。)有其礼，有其财，无其时，君子弗行也。吾何慎哉！ (谓财足以备礼，而时不得行也。丧之礼，如子赠禭之属，不逾主人也。)
季武子寝疾，蟜固不说齐縗而入见曰： 斯道也将亡矣！士唯公门说齐縗。 (季武子，鲁大夫季孙宿也。世为上卿，强且专政，国人事之如君。蟜固能守礼，不畏之，矫其俗之失礼也。道犹礼也。说音吐活反。蟜音居沼反。鲁之达礼者也。)
国昭子之母死，问於子张曰： 葬及墓，男子妇人安位？ (国昭子，齐大夫。)子张曰： 司徒敬子之丧，夫子相，男子西乡，妇人东乡。 (夹羡道为位也。)曰： 噫？毋！ (噫，弗悟之声。毋，禁止辞也。毋音无。)曰： 我丧也斯沾，(斯，尽也。沾读曰觇，视也。国昭子自谓齐之大家，有事，人尽视之，欲人观之，法其所为。斯音赐。)尔专之，宾为宾焉，主为主焉。 (专犹司也。时子张相。)妇人从男子皆西乡。(非也。)
季康子之母死，陈亵衣。(亵衣，非上服。陈之将以敛。)敬姜曰： 妇人不饰，不敢见舅姑。将有四方之宾来，亵衣何为陈於斯！ 命彻之。(言四方之宾严於舅姑也。敬姜者，康子从祖母。)
子路曰： 伤哉贫也！生无以为养，死无以为礼。 孔子曰： 啜菽饮水尽其欢，斯之谓孝。敛手足形，还葬而无椁，称其财，斯之谓礼。 (还，疾也。谓不及其日月也。)
子路去鲁，谓颜回曰： 何以赠我？ (赠，送也。)曰： 吾闻之也，去国则哭於墓而后行，反其国不哭，展墓而入。 (无君事，主於孝也。展，省视也。)又谓子路曰： 何以处我？ (处犹安也。)子路曰： 吾闻之也，过墓则式，过祀则下。 (居者主於敬也。)
有焚先人之室，则三日哭。(谓人烧其宗庙也。哭者，哀精神之有亏伤。)故曰新宫火，亦三日哭。(火，人火也。新宫火，在鲁成三年。)
子思曰： 丧三日而殡，凡附於身者，必诚必信，勿之有悔焉耳矣。三月而葬，凡附於棺者，必诚必信，勿之有悔焉耳矣。 (言其日月，欲其尽心脩备之。附於身谓衣衾也。)
曾子问曰： 君薨，既殡，而臣有父母之丧，则如之何？ 孔子曰： 归居於家，有殷事则之君所。朝夕否。 (居家者，因其哀后，崇於父母也。殷事，朔望荐新之奠也。)曰： 君既启，而臣有父母之丧，则如之何？ 孔子曰： 归哭而反送君。 (言反送君，则既葬而归也。归哭者，服君服而归，不敢私服。)曰： 君未殡，而臣有父母之丧，则如之何？ 孔子曰： 归殡，反於君所。有殷事则归，朝夕否。(其哀杂，主於君。)大夫，室老行事，士则子孙行事。(大夫士其在君所之时，则摄其事也。)大夫内子，有殷事亦之君所，朝夕否。 (谓夫之君既殡，而有舅姑之丧者。内子，大夫嫡妻也。妻为夫之君，如妇为舅姑服齐縗。)
曾子问曰： 大功之丧可以与於馈奠之事乎？ (馈奠在殡时也。)孔子曰： 岂大功耳，自斩縗以下皆可，礼也。 曾子曰： 不以轻服而重相为乎？ (怪以重服而为人执事也。)孔子曰： 非此之谓也。(非谓为人，谓於其所为服。)天子诸侯之丧，斩縗者奠。(为君服者皆斩縗。唯主人不奠。)大夫，齐縗者奠。(服斩縗者不奠，避正君也。齐縗者，其兄弟。)士则朋友奠。不足则取於大功以下者，不足则反之。 (服齐縗者不奠，避大夫也。言不足者，谓殷奠时。)曾子问曰： 小功可以与於祭乎？ (祭谓虞卒哭时。)孔子曰： 何必小功耳，自斩縗以下与祭，礼也。 曾子曰： 不以轻丧而重祭乎？ (怪使重者执事。)孔子曰： 天子诸侯之丧祭也，不斩縗者不与祭。大夫，齐縗者与祭。士祭不足，则取诸兄弟大功以下者。 曾子问曰： 相识有丧服，可以与於祭乎？ (问已有丧服，可以助所识者祭否。)孔子曰： 緦不祭，又何助於人。 曾子问曰： 废丧服，可以与於馈奠之事乎？ (谓新除丧服也。)孔子曰： 说縗与奠，非礼也。(执事於人之神，为其忘哀疾也。)以傧相可也。 
父有服，宫中子不与於乐。母有服，声闻焉，不举乐。妻有服，不举乐於其侧。(宫中子，与父同宫者也。礼，命士以上，父子异宫。不与者，谓出行见之不得观也。)大功将至，避琴瑟。小功至，不绝乐。
姑姊妹其夫死，而夫党无兄弟，使夫之族人主丧。妻之党虽亲弗主。(此谓姑姊妹无子寡而死也。夫党无兄弟，无緦之亲也。其主丧不使妻之亲而使族人，妇人外成，主必宜得夫类也。)夫若无族矣，则前后家、东西家；无有则里尹主之。(丧无无主也。里尹，闾胥里宰之属也。)或曰主之，而祔於夫之党。(妻之党自主之，非也。夫之党，其祖姑也。)
初，贞观中，吕才为太常博士，与诸阴阳学者十馀人，撰阴阳书凡五十三卷，并旧书行者三十七卷，诏颁下之。才病其有穿凿拘忌者，故著论曰：
易曰： 上古穴居而野处，后代圣人易之以宫室，盖取诸大壮。 逮於殷周之际，乃有卜宅之文，故诗称 相其阴阳 ，书云： 卜惟洛食 ，此则卜宅吉凶，其来尚矣。至於近代师巫，更加五姓之说。言五姓者，谓宫商角徵羽，天下万姓，悉总配之，行事吉凶，依此为法。至如张、王等为商，武、庾等为羽，欲似同韵相求；及其以柳姓为宫，以赵姓为角，又非四声相管。其閒亦有同是一姓，分属宫商；复有複姓数字，徵羽不别。验於经典，本无斯说，诸阴阳书，亦无此语，直是野俗口传，竟无所出之处。唯按堪舆经，云黄帝对於天老，乃有五姓之言。且黄帝之时，不过姬、姜数姓，暨於后代，赐族者多。至如管、蔡、郕、霍、鲁、卫、毛、聃、郜、雍、曹、滕、毕、原、酆、郇，并是姬姓子孙；孔、殷、宋、华、向、萧、亳、皇甫，并是子姓苗裔。自馀诸国，准例皆然。因邑因官，分枝布叶，未知此等诸姓，是谁配属宫商？又检春秋，以陈、卫及秦并同水族，齐、郑及宋皆为火姓，或承所出之祖，或系所属之星，或取所居之地，亦非宫商角徵，共相管摄。此则事不稽古，义理乖僻者也。又叙禄命曰：
谨按史记，宋忠、贾谊讥司马季主云：夫卜筮高人禄命，以悦人心，矫言祸福，以尽人财。又按王充论衡云： 见骨体而知命禄，睹禄命而知骨体。 此则禄命之书，行之久矣。多言或中，人乃信之。今更研寻，本非实录。但以积善馀庆，不假建禄之吉；积恶馀殃，岂由劫杀之灾。皇天无亲，常与善人，福之所应，其犹影响。故有夏多罪，天命剿绝；宋景修德，妖孛夜移。学也禄在其中，岂得生当建命，武王忧勤损寿，不关月值空亡。长平坑卒，未闻共犯三刑；南阳贵士，何必俱当六合。历阳成湖，非独河魁之上；蜀郡炎燎，岂由灾厄之下。今时亦有同建禄，而贵贱悬殊；共命胎而夭寿更异。
按春秋，鲁桓公六年九月，鲁庄公生。今按长历，庄公生当乙亥之岁，建申之月。以此推之，庄公乃当禄之空亡。依禄命书，法合贫贱，又犯句绞六害，背驿马，生身克驿马三刑，当此生者，并无官爵。火命七月，生当病乡，为人尫弱，身合矬陋。今按齐诗讥庄公 猗嗟昌兮，颀若长兮。美目扬兮，巧趋跄兮 。唯有向命一条，法当长寿。依检春秋，庄公薨时计年四十五矣。此则禄命不验一也。
又按史记，秦庄襄王四十八年，始皇帝生。宋忠注云： 因正月生，为此名政。 依检襄王四十八年，岁在壬寅。此年正月生者，命当背禄，法无官爵，假得禄合，奴婢尚少。始皇又当破驿马，生驿马三刑，身克驿马，法当望官不到。金命正月，生当绝下，绝下为人无始有终，老而弥吉。今验史记，始皇乃是有始无终，老更弥凶。唯建命生，法合长寿，计其崩时，不过五十。禄命不验二也。
检汉武故事，武帝以乙酉岁七月七日平明时生。亦当禄空亡下，法主无官爵，虽向驿马，尚隔四辰。依禄命法，少无官爵，老而方盛。今验汉书，武帝即位，年始十六，末年以后，户口减半。禄命不验三也。
又检后魏书云，孝文帝皇兴元年八月生。今按长历，其年岁在丁未。以此推之，孝文背禄背命，并驿马三刑，身克驿马。依检禄命书，法无官爵，命当父死中生，法当生不见父。今检魏书，孝文身受其父之禅。礼云：嗣主位定在於初丧，逾年之后，方始正号。是以天子无父，事三老也。孝文受禅，异於常礼，躬为天子，以事其亲，而禄命倒云不合识父。禄命不验四也。
又按沈约宋书云，宋高祖癸亥三月生。依此而推，禄之与命，并当空亡。依禄命书，法无官爵，又当子墓中生，唯宜嫡子，假有次子，法当早卒。今检宋书，高祖长子先被篡杀，次子义崇，享国多年。高祖又当祖禄下生，法得嫡孙财禄。今检宋书，其孙刘劭、刘濬并为篡逆，几失宗祧。禄命不验五也。叙葬书曰：
易曰： 古之葬者，厚衣之以薪，不封不树，丧期无数。后代圣人易之以棺椁，盖取诸大过。 礼云： 葬者，藏也，欲使人不见之。 然孝经云： 卜其宅兆而安厝之。 以其复土事毕，长为感慕之所；窀穸礼终，永作魂神之宅。朝市迁变，岂得先测於将来；泉石交侵，不可先知於地下。是以谋及龟筮，庶无后艰，斯乃备於慎终之礼，曾无吉凶之义。暨於近代以来，加之阴阳葬法，或选年月便利，或量墓田远近，一事失所，祸及生人，巫者利其货贿，莫不擅加利害。遂令葬书一术，乃有百二十家，各说吉凶，拘而多忌。且天覆地载，乾坤之理备焉；一刚一柔，消息之义详矣。或成於昼夜之道，感於男女之化，三光运於上，四气通於下，斯乃阴阳之大经，不可失之於斯须也。至於丧葬之吉凶，乃附此为妖妄。
传云： 王者七日而殡，七月而葬；诸侯五日而殡，五月而葬；大夫经时而葬；士则逾月而已。 此则贵贱不同，礼亦异数。欲使同盟同轨，赴吊有期，量事制宜，遂为常式。法既一定，不得违之。故先期而葬，谓之不怀；后期而不葬，讥之殆礼。此则葬有定期，不择年月，一也。
春秋又云：丁巳，葬定公，雨，不克葬，至於戊午襄事。礼经善之。(襄，成也。雨而成事，若汲汲於欲葬。)礼记云 卜葬先远日 ，善选月终之日，所以避不怀也。今检葬书，以己亥之日用葬最凶。谨按春秋之际，此日葬者凡有二十馀件。此则葬不择日，二也。
礼记又曰： 周尚赤，大事用平旦。殷尚白，大事用日中。夏尚黑，大事用昏时。 郑玄注云： 大事者何？谓丧葬也。 此则直取当代所尚，不择时之早晚。春秋又云，郑卿子产及子太叔葬郑简公，於时司墓大夫室当葬路。若坏其室，即平明而堋；不坏其室，即日中而堋。子产不欲坏室，欲待日中。子太叔云： 若至日中而堋，恐久劳诸侯大夫来会葬者。 然子产既云博物君子，太叔乃为诸侯之选，国之大事，无过丧葬，必若义有吉凶，斯等岂得不用。今乃不问时之得失，唯论人事可否。曾子问云 葬逢日蚀，舍於路左，待明而行 ，所以备非常也。若依葬书，多用乾艮二时，并近半夜，此即反与礼违。今检礼传，葬不择时，三也。
葬书云：富贵官禄，皆由安葬所致；寿命延促，亦由坟垄所招。然今按孝经云： 立身行道，扬名於后代，以显父母。 易曰： 圣人之大宝曰位，何以守位？曰仁。 是以日慎一日，则泽及於无疆，苟德不逮，而人无援，以此则非由安葬吉凶而论福祚延促。臧孙有后於鲁，不关葬得吉日；若敖绝祀於荆，不由迁厝失所。此则安葬吉凶不可信用，其义四也。
今之丧葬吉凶，皆依五姓便利。古之葬者，并在国都之北，兆域既有常所，何取姓墓之义？赵氏之葬，并在九原；汉之山陵，散在诸处。上利下利，蔑尔不论；大墓小墓，其义安在？及其子孙富贵不绝，或与三代同风，或分六国而王。此则五姓之义，大无稽古，吉凶之理，何从而生？其义五也。
且人臣名位，进退何常，亦有初贱而后贵，亦有始泰而终否。是以子文三已令尹，展禽三黜士师。卜筮一定，更不回改，冢墓既成，曾不革易，何因名位无时蹔安。故知官爵弘之在人，不由安葬所致，其义六也。
野俗无识，皆信葬书，巫者诳其吉凶，愚人因而侥倖。遂使擗踊之际，择葬地而希官品；荼毒之秋，选葬时以窥财禄。或云辰日不宜哭泣，遂莞尔而受吊问；或云同属忌於临壙，乃吉服不送其亲。圣人设教，岂其然也？葬书败俗，一至於斯，其义七也。(按：斯论甚精当，以之为劝戒，故附於斯。)
礼废(周)
周制，曾子问曰： 诸侯旅见天子，入门不得终礼，废者几？ (旅，众。)孔子曰： 四。太庙火，日食，后之丧，雨霑服失容，则废。(太庙，始祖庙也。宗庙皆然，主於始祖庙也。)诸侯相见，揖让入门，不得终礼，废者六。天子崩，太庙火，日食，后夫人之丧，雨霑服失容，则废。(夫人，君之夫人。)天子尝禘郊社五祀之祭，簠簋既陈，天子崩，后之丧，则废。(既陈，谓夙兴陈馔牲器时也。天子七祀，言五者，关中言之。孔颖达曰： 关，通也。按周法，天子七祀，诸侯五，大夫三。今举中五，则兼上下。 )当祭而日食、太庙火，接祭而已矣。如牲至未杀，则废。(接祭而已，不迎尸也。)诸侯之祭社稷，俎豆既陈，闻天子崩、后之丧、君薨、夫人之丧，则废。大夫之祭，鼎俎既陈，笾豆既设，天子崩、后之丧、君薨、夫人之丧、君之太庙火、日食、三年之丧、齐縗、大功，皆废。外丧自齐縗以下，行也。(齐縗异门则祭。)其齐縗之祭也，尸入，三饭不侑，酳不酢而已矣。大功，酢而已矣。小功、緦，室中之事而已矣。(室中之事，谓宾长献。)士之所以异者，緦不祭。(然则士不得成礼者十一。)所祭，於死者无服，则祭。 (谓若舅、舅之子、从母昆弟。)
曾子问曰： 将冠子，冠者至，揖让而入，闻齐縗、大功之丧，如之何？ (冠者，宾及赞者。)孔子曰： 内丧则废，外丧则冠而不醴，彻馔而埽，即位而哭；如冠者未至，则废。(内丧，同门也。不醴，不醴子也。其废者，丧成服，因丧而冠。)如将冠子而未及期日，而有齐縗、大功、小功之丧，则因丧服而冠。 (废吉礼而因丧冠。俱成人之服也。及，至也。) 除丧不改冠乎 ？孔子曰： 天子赐诸侯大夫冕弁，服於太庙，归设奠，服赐服，於斯乎有冠醮，无冠醴。(酒为醮。冠礼，醴重而醮轻。此服赐服，酌用酒，尊赐也。不醴，明不为改冠。改冠当醴之。)父殁而冠，则已冠，埽地而祭於祢。已祭而见伯父、叔父，而后飨冠者。 (飨谓礼之。)
