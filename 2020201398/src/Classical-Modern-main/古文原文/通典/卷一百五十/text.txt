<strong>兵三</strong>
孙子曰： 用兵之道，校之以计，而索其情。（索其胜负之情。索音山格反，搜索之义。）曰：主孰有道？将孰有能？（道德智能。主，君也。先考校两国之君，谁知谁否也。若荀息断虞公贪而好宝，宫之奇懦不能强谏是也。）天地孰得？（视两军所据，知谁得天时地利。）法令孰行？（设而不犯，犯而必诛。发号出令，知谁能施行者。）兵众孰强？士卒孰练？（知谁兵器强利，士卒简练者。故王子曰： 士不素习，当阵惶惑；将不素习，临阵闇变。 ）赏罚孰明？（赏善罚恶，知谁分明者。故王子曰： 赏无度则费而无恩，罚无度则戮而无威。 ）吾以此知胜负矣。（以此上七事，料得情，知胜负也。）知吾卒之可用以击之，而不知敌之不可击，胜之半也；知敌之可以击，而不知吾卒之不可用以击，胜之半也；知敌之可以击，知吾卒之可用以击，而不知地形之不可以战，胜之半也。（胜之半者，未可知也。）故曰，知兵者动而不迷，举而不顿。将不能料敌，以少合众，以弱击强，兵无选锋，曰 北 。（其势若是，必走之兵。）夫料敌制胜，计极险易利害远近，上将之道也。知此而用战者必胜，不知此而用战者必败。夫唯无虑而易於敌者，必擒於人也。（己无智虑，而外易人者，必为人所擒。）故策之而知得失之计，（策度敌情，观其所施，计数可知。）作之而知动静之理，（喜怒动作，察其举止，则情理可得。故知动静权变，为其胜负也。）形之而知死生之地，（形相敌情，观其所据，则气势死生可得而知之。）角之而知不足有馀之处。（角，量也。角量彼我军马，则长短可知也。）知胜有五：知可以战与不可以战者胜，（能料知敌情，审其虚实者，胜也。）知众寡之用者胜，（言兵之形，有众而不可击寡，或可以弱制强，而能变之者，胜也。故春秋传曰 师克在和，不在众 是也。）上下同欲者胜，（言君臣和同，勇而战者胜。故孟子曰： 天时不如地利，地利不如人和。 ）以虞待不虞者胜，（虞，度也。以我有法度之师，击彼无法度之兵。故春秋传曰 不备不虞，不可以师 是也。）将能而君不御者胜。（司马法曰： 进退唯时，无曰寡人。 将既精能，晓练兵势，君能专任，任事不从中御。故王子曰 指授在君，决战在将 者，是矣。）此五者，知胜之道。（此上五事。）故曰：知己知彼，百战不殆；（审知彼强弱之势，虽百战，实无危殆。）不知彼而知己，一胜一负；（虽不知敌之形势，恃己能克之者，胜负各半。）不知彼，不知己，每战必殆。（外不料敌，内不知己，用战必殆。）知天知地，胜乃可全。 （知地之便，知天时孤虚而向背晦暝风雪，为之谲诡。）
料敌制胜
春秋时，晋侯将伐虢。大夫士蒍曰： 不可。（蒍，为委反。）虢公骄，若骤得胜於我，必弃其民。（弃民不养之。）无众而后伐之，欲御我，谁与？夫礼、乐、慈、爱，战所畜也。夫民，让事、乐和、爱亲、哀丧，而后可用也。（上之使民，以义让哀乐为本，言不可以力强。）虢弗蓄也，亟战，将饥。 （言虢不蓄义让而力战。）后终为晋所灭。
春秋时，秦伯伐晋。晋将赵盾御之，上军佐臾骈曰： 秦不能久，请深垒固军以待之。 秦人欲战。秦伯谓士会曰： 若何而战？ （晋士会先奔秦。）对曰： 赵氏新出其属曰臾骈，必实为此谋，将以老我师也。 （臾骈，赵盾属大夫，新出佐上军。）赵有侧室曰穿，晋君之婿也，（侧室，支子。）有宠而弱，不在军事；（弱，年少。又未尝涉知军事。）好勇而狂，且恶臾骈之佐上军也。若使轻者肆焉，其可也。（肆，暂往而退也。）秦军掩晋上军。赵穿追之，不及。（上军不动，赵穿独追之。）返，怒曰： 裹粮坐甲，固敌是求。敌至不击，将何俟？ 军吏曰： 将有待也。 （待可击也。）穿曰： 我不知谋，将独出。 乃以其属出。赵盾曰： 秦获穿也，获一卿矣。（晋自有散位从卿者。）秦以胜归，我何以报？ 乃皆出战，交绥，而退。（司马法曰： 逐奔不远，从绥不及。逐奔不远则难诱，从绥不及则难陷。 然则古名退军为绥。秦、晋志未能坚战，短兵未致争而两退，故曰交绥。）
春秋时，晋师伐楚。月晦，楚晨厌晋军而阵。晋大夫郤至曰： 楚有六閒，（古苋反。）其二卿相恶，（子重，子反。）王卒以旧，（罢老不代。）郑阵而不整，（不整列也。）蛮军而不阵，（蛮夷从楚者，不结阵。）阵不违晦，（晦，月终，阴之尽也。故兵家以为忌。）在阵而嚣，（嚣，諠譁也。）合而加嚣。（阵合宜静，而益有声。）各顾其后，莫有斗心；（人恤其所底也。）旧不必良，以犯天忌，我必克之。 终败楚於鄢陵。
管子曰： 天时地利，其数多少，其要必出於计数。故凡攻伐之为道也，计必定於内，然后兵出乎境，计未定而出兵，是则战之自毁也。故不明敌人之政，不能加也；（未可加兵。）不明敌人之情，不能约也；（不能约誓。）不明敌人之将，不先军；不明敌人之士，不先阵。是故以众击寡，以治击乱，以富击贫，以能击不能，以教卒练士击驱众白徒，故百战百胜也。 又曰： 善攻者料众以攻众，（量吾众寡，彼众寡，然后攻。馀仿此。）料食以攻食，料备以攻备。以众攻众，众存不攻；（彼众存，则我不能亡之也，故不攻。）以食攻食，食存不攻；以备攻备，备存不攻。释实而攻虚，（知其实，宜避之。）释坚而攻毳，释难而攻易。夫国搏不在敦古，（在於合今时宜。搏，聚也。）治世不在善政，（在於权宜。）霸王不在曲成。 （在於全大体也。）
战国魏武侯问吴起曰： 兵以何胜？ 对曰： 以治为胜。  不在众乎？ 起曰： 法令不明，赏罚不信，闻鼓不进，闻金不止，虽有百万之师，何益於用！所为治者，居则有礼，动则有威，进不可当，退不可追，前卻有节，左右应麾，虽绝成阵，虽散成行，投之所往，天下莫当。 又曰： 凡敌有不卜而与战，有不占而避之。疾风大寒，早兴冥迁，剖冰济度；盛夏炎热，兴役无閒，行饥驱渴，务取於远；师久无粮，士众怨怒，妖祥疑惑，上不能止；军资既竭，时多霖注，欲掠无便；师众不多，地土不利，人马疾疫；道远日暮，士卒劳倦，饥未及食，解甲而息；将薄吏轻，士卒无固，三军数惊，师徒无助；阵而未定，舍而未毕，行阪涉险，半隐半出：诸如此类，击而勿疑。若土地广大，人众富盛；上爱其下，惠施流布；赏信刑察，发止得时；行阵居列，任贤使能；师徒习教，兵甲精锐；四邻有助，大国之援：凡如此类，惮而避之。故曰，见可而进，知难而退。 
汉王在汉中，拜韩信为大将军。信因问王曰： 今东乡争权天下，岂非项王邪？ 汉王曰： 然。  大王自料勇悍仁彊孰与项王？ 汉王曰： 不如也。 信再拜曰： 唯信亦以为大王不如也。然臣尝事项王，请言项王之为人也。项王喑呜叱吒，千人皆废，然不能任属贤将，此特匹夫之勇耳。项王与人恭谨，人有疾病，涕泣与之分食，至於功当封爵者，印刓（五丸反）弊，忍不能予，此乃特妇人之仁耳。项王虽霸天下而臣诸侯，不居关中而都彭城，又背义帝之约而以亲爱王，诸侯不平。诸侯之见项王迁逐义帝置江南，亦皆归逐其主而自王善地。项王所过无不残灭者，天下多怨，百姓不亲附，特劫於威强耳。名虽为霸，实失天下心。故曰其强易弱。今大王诚能反其道，任天下武勇，何所不诛！以天下城邑封功臣，何所不服！以义兵从思东归之士，何所不克！且三秦王为秦将，将秦子弟数岁矣，所杀亡不可胜计，又欺其众降诸侯，至新安，项王诈坑秦降卒二十馀万，唯独邯、欣、翳得脱，（章邯、司马欣、董翳也。）秦父兄怨此三人，痛入骨髓。今楚强以威王此三人，秦民莫爱也。大王之入武关，秋毫无所害，除秦苛法，与秦民约，法三章耳，秦民无不欲得大王王秦者。於诸侯之约，大王当王关中，关中民咸知之。大王失职入汉中，秦民无不恨者。今大王举而东，三秦可传檄而定也。 於是汉王大喜，自以为得信晚。遂听信计，定秦，灭项。项籍围汉王於荥阳城，久之，汉王患之，请割荥阳以西以和。项王不听。汉王谓陈平曰： 天下纷纷，何时定乎？ 陈平曰： 项王为人，恭敬爱人，士之廉节好礼者多归之。至於行赏功爵邑，重之，（言爱惜之。）士亦以此不附。今大王慢人少礼，士廉节者不来。然大王能饶人以爵邑，士之顽钝嗜利无耻者亦多归王。诚能去其两短，袭其两长，天下指麾则定矣。 
汉高帝时，黥布反。帝召薛公问之，对曰： 使布出於上计，东取吴，西取楚，并齐与鲁，传檄燕、赵，固守其所，山东非汉之有也。出中计，东取吴，西取楚，并韩取魏，据敖仓之粟，塞成皋之口，胜败之数未可知也。出下计，东取吴，西取下蔡，归重於越，身归长沙，陛下高枕而卧，汉无事矣。 上曰： 是计将安出？ 对曰： 必出下计。布故骊山之徒耳，致万乘之主，此皆为身，不顾其后，不为百姓万世虑也。 布果出下计。上自将，东击布。布之初反，谓其将曰： 上老矣，厌将兵，必不能自来。诸将独患淮阴、彭越，今皆已死，馀不足畏也。 故遂反。果如薛公筹之，东击荆，荆王刘贾败死。（时刘贾都丹徒。）汉终破布。
后汉末，张辽屯长社，军中有谋反者，夜惊乱起火，一军尽扰。辽谓左右： 勿动。是不一营尽反，必有造变者，欲以动乱人耳。 乃令军中，其不反者安坐。辽将亲兵数十人，中阵而立。有顷定，即得首谋者杀之。（张辽审计，立擒贼首，亦同料敌之义。）
后汉末，曹公征荆州，刘琮降，得其水军及步兵，遂遗书孙权云： 今将水军八十万，当与将军会猎於长洲之苑。 将士闻之恐。权延见群下，问计。咸曰： 曹操讬名汉相，挟天子以征四方，动以朝廷为辞，今日拒之，事更不顺。且将军大势，可以拒操者，长江也。刘表治水军，艨艟斗舰千数，操悉浮以沿江，兼有步军，水陆俱下，此则长江之险与我共之矣。而势力众寡，愚谓大计不如迎之。 权将周瑜曰： 操虽名汉相，其实汉贼。将军神武雄材，兼仗父兄遗烈，据有江东，地方数千里，兵精足用，英豪乐业，尚当横行天下，为汉家除残去秽。况操自送死，岂可迎之邪？请为将军筹之：使北土已安，操无内忧，能旷日持久，来争疆埸，又能与我校胜负於船楫，可也。今北土既未安，加以马超、韩遂在关西，为操后患。且舍鞍马，仗舟楫，与吴越争衡，本非中国所长。又今盛寒，马无藁草。驱中国士众远涉江湖，不习水土，必生疾病。此数四者，用兵之患也，而操皆冒行之。瑜请得精兵三万人，径进夏口，保为将军破之。 权曰： 老贼欲废汉自立久矣，但忌二袁、吕布、刘表与孤耳。今诸雄已灭，唯孤尚存，孤与老贼势不两立。君言当击，甚与孤合也。 权拔刀斫前奏案，曰： 诸将吏敢复言迎曹操者，与此案同。 果有赤壁之捷焉。
蜀大将诸葛亮悉众十万，由斜谷出始平，据武功五丈原。魏大将司马宣王帅师拒之，与亮对於渭南。亮分兵屯田，为久驻之本。耕者杂於渭滨，而百姓安堵，军无私焉。屡使交书，又致巾帼（音虢）妇人之饰，以怒宣王。王亦屡表请战。魏使卫尉辛毗持节勒懿及军吏以下，不许出战。姜维谓亮曰： 辛毗仗节而到，贼不复出矣。 亮曰： 彼本无战心，所以固请者，示武於众矣。将在军，君命有所不受，苟能制吾，岂千里请战邪！ 宣王使二千馀人，就军营东南角，大声称万岁。亮使问之，答曰： 吴朝有使至，请降。 亮谓曰： 计吴朝必无降法。卿是六十老翁，何烦诡诳如此。 懿与亮相持百馀日，亮卒於军中。及军退，懿追焉。亮长史杨仪结阵，反旗鸣鼓，若将向懿，遽退，不敢迫。经二日，乃行其营垒曰： 天下奇才也。 懿乃追之，仪多布铁蒺藜，懿使军士二千人著輭材平底木屐前行，蒺藜悉著屐，然后马步径进，追至赤岸，方知审问。百姓为之谚曰： 死诸葛走生仲达。 懿笑曰： 吾能料生，不料死故也。 （孔明料吴不降，明矣。司马不料亮死，暗矣。）
陈将吴明彻进逼寿阳，北齐将王琳拒守，又遣大将皮景和率兵数十万来援，去寿阳三十里，顿军不进。诸将咸曰： 坚城未拔，大援在近，不审明公计将安出？ 明彻曰： 兵贵在速，而彼结营不进，自挫其锋，吾知其不敢战明矣。 於是躬擐甲胄，疾攻，一鼓而克寿阳。
西魏遣将于谨讨梁元帝於江陵，长孙俭问谨曰： 为萧绎之计，将欲如何？ 谨曰： 耀兵汉、沔，席卷渡江，直据丹阳，是其上策；移郭内居民，退保子城，峻其陴堞，以待援至，是其中策；若难於移动，据守罗郭，是其下策。 俭曰： 揣绎定出何策？ 谨曰： 必用其下。 俭曰： 彼弃上而用下，何也？ 对曰： 萧氏保据江南，绵历数纪。属中原多故，未遑外略。又以我有齐氏之患，必谓力不能分。且绎懦而无谋，多疑少断。人难虑始，皆恋邑居，既恶迁移，当保罗郭。所以用下策也。 谨乃令中山公护及杨忠等率精骑先据江津，断其走路。梁人竖木栅於外城，广轮六十里。寻而谨至，悉众围之。梁主屡遣兵於城南出战，辄为谨所破。旬有六日，外城遂陷。梁主退保子城。翌日，率其太子以下，面缚出降，寻杀之。
大唐卫公李靖兵法曰：
夫决胜之策者，在乎察将之材能，审敌之彊弱，断地之形势，观时之宜利，先胜而后战，守地而不失，是谓必胜之道也。
若上骄下怨，可离而閒；营久卒疲，可掩而袭；昧去迷就，士众猜嫌，可振而走；重进轻退，遇逢险阻，可邀而取。若敌人旌旗屡动，士马数顾，其卒或纵或横，其吏或行或止，追北恐不利，见利恐不获，涉长途而未息，入险地而不疑，劲风剧寒，剖冰济水，烈景炎热，倍道兼行，阵而未定，合而未毕，若此之势，乘而击之，此为天赞我也，岂有不胜哉！
若军有贤智而不能用者，败；上下不相亲而各述己长者，败；赏罚不当而众多怨言者，败；知而不敢击，不知而击者，败；地利不得而卒多战阨者，败；劳逸无别，不晓车骑之用者，败；觇候不审而轻敌懈怠者，败；行於险道而不知深沟绝涧者，败；阵无选锋而奇正不分者，败。凡此十败，非天之殃，将之过也。
夫兵者宁千日而不用，不可一日而不胜。故白起对秦王曰： 明王爱其国，忠臣爱其名，臣宁伏其重诛，而不忍为辱军之将。 又严颜谓张飞曰： 卿等无状，侵夺我州，有断头将军，无降将军也。 故二将咸重其名节，就死而不求生者，盖知败衄之耻，斯诚甚矣。
又曰： 凡与敌相逢，持军相守，欲知彼算，将揣其谋，则如之何？ 对曰： 士马骁雄，示我以羸弱；阵伍齐肃，示我以不战；见小利佯为不敢争，伏奇兵故诱以奔北；内实严警，外为弛慢；恣行间谍，讬以忠告；或执使以相忿，或厚贿以相悦；移师则减灶，合营则偃旗；智足以及谋，勇足以及怒，非得地而不舍，非全军而不侵；以多击少，必取於晨朝，以寡击众，必候於日暮：如此则兵多诡伏，将有深谋，理须曲为防慎，不可入其规画。故传曰： 见可而进，知难而退，军之善政也。 但敌固无小，蜂虿有毒。且鸟穷则啄，兽穷犹触者，皆自卫其生命，而求免於祸难也。若困而不斗，乃智不逮於鸟兽，其能将乎？必须料敌制胜，诫於小利，然后可立大功矣。 
或又问曰： 所谓料敌者何？ 对曰： 料敌者，料其彼我之形，定乎得失之计，始可兵出而决於胜负矣。当料彼将吏孰与己和，主客孰与己逸，排甲孰与己坚，器械孰与己利，教练孰与己明，地势孰与己险，城池孰与己固，骑畜孰与己多，粮储孰与己广，工巧孰与己能，秣饲孰与己丰，资货孰与己富：以此揣而料之，焉有不保其胜哉！夫军无小听，听必审也；战无小利，利必大也。审听之道，诈亦受之，实亦受之，巧亦受之，拙亦受之，其诈而似实亦受之，其实而似诈亦受之，但当明听其实，参会众情，徐思其验，锻炼而用。不得逆诈自听，挫折愚人之词；又不得听庸人之说，称敌寡弱，轻侮众心，而不料其实；又不得受敌人以小利饵我勇士，辄掠财畜，获其首级，将闇不断，而重赏之。忽敌无备，必为所败。揣敌之术，亦易知矣。若辞怒而不战者，待其援也；杖而立，汲而先饮者，倍程迫速渴之兼也。夫欲行无穷之势，图不测之利，其事烦多，略陈梗概而已。若遇小寇而有不可击者，为其将智而谋深，士勇而军整，锋甲坚锐而地险，骑畜肥逸而令行：如此则士蓄必死之心，将怀擒敌之计，此当固而待之，未得轻而犯也。如逢大敌而必可斗也者，彼将愚昧而政令不行，士马虽多而众心不一，锋甲虽广而兵刃不坚，居地无固而粮运不继，卒无攻战之志，旁无军马之援：此可袭而取之。抑又闻之，统戎行师，攻城野战，当须料敌，然后纵兵。夫为将能识此之机变，知彼之物情，亦何虑攻不逮、斗不胜哉！ （卫公兵法，悉出孙子。如本已具，不复重出。）
敌十五形帅十过（附）
敌有十五形可击：新集，（始至，行阵未定，可击。）未食，（虽已结阵，须馈食也。）不顺，（逆风向月建。）后至，（敌后来，不得山川地势利。）奔走，（行军失次，用力不齐，阵布不均。）不戒，（我示弱，诱敌不设备。）勤劳，（倍道兼行，人马未息，衣甲驰路，虽阵不坚。）将离，（大将已去，独任小吏，素不威服。）长路，（趋战争利，日夜不息。）候济，（半渡，疾击。）不暇，（贪利求胜，不暇尽阵。）险路，（泥泞阻狭，车马单行，左右难救。）扰乱，（行列失叙，进退不齐，纵不相载，横不相对，或坐或立。）惊怖，（卒阨相逢，都无备拟，鼓噪掩击，三军震慑。）不定。（阵数移动，人马数顾。）
帅有十过：勇而轻死，（可暴。）贪而好利，（可遗。）仁而不忍，（可劳。）知而心怯，（可窘。）信而喜信人，（可诳。）廉洁而爱人，（可侮。）慢而心缓，（可袭。）刚毅自用，（可诱。）懦志多疑，（可惑。）急而心速。（可久。）
孙子曰： 军旁有险阻、蒋潢井、生葭苇、山林、翳薈者，必谨覆索之，此伏奸之所藏处也。（险者，一高一下之地。阻者，雨水地也。蒋者，水草之藂生也。潢者，池也。井者，下也。葭苇者，众草所聚也。山林者，众木所居也。翳薈者，可以屏蔽之处也。此以上相地形，此以下察敌情也。翳薈草木之相蒙蔽，可以藏兵处，必覆索之也。）敌近而静者，恃其险也；敌远而挑战者，欲人之进也，其所处者居易利也。（所居利也。言敌去我近，但遣轻挑我，欲使前就之，其所处者平利也。挑，徒吊反。）众树动者，来也；（斩伐树木，除道进来，故动。）众草多障者，疑也；（结草为障，欲使我度稠草中。多障蔽者，敌必避去，恐追及，多作障蔽，使人疑有伏焉。）鸟起者，伏也；（下有伏兵住藏，触鸟而惊起也。）兽骇者，覆也；（敌广阵张翼，来覆我也，故兽惊骇也。）尘高而锐者，车来也；（车马行疾，尘相冲，故高也。）卑而广者，徒来也；散而条达者，薪采来也；（尘散衍而条达，各行所求。）少而往来者，营军也。（欲立营垒，以轻兵往来为斥候，故尘少也。）辞卑而益备者，进也；（其人来使辞卑，使閒视之，敌增备也，必进来也。）辞强而进驱者，退也；（诡诈驰驱，无所畏，是知欲退者也。）轻车先居其侧者，阵也；（阵兵，欲战也。轻车驰车在阵侧。）无约而请和者，谋也；（未有要约，而使来请和，有閒谋也。）奔走而陈兵者，期也；（自与偏将期也。）半进半退者，诱也。倚仗而立者，饥也；（倚仗矛戟而立者，饥之意。）汲役先饮者，渴也；向人见利而不进者，劳也；（士疲劳也。敌人来，见我利而不能击进者，疲劳也。）鸟集者，虚也；（敌大作营垒，示我众，而鸟集止其中者，虚也。）夜喧呼者，恐也；（军士夜喧呼，将不勇也。相惊无备者，恐惧也。）军扰者，将不重也；（无威重也。）旌旗动者，乱也；（旌旗谬动，抵东触西倾倚者，乱也。）吏怒者，倦也；（军吏悉怒，将者疲倦也。）粟马食肉，军无县箠，不反其舍者，穷寇也；（穀马食肉，不复蓄积，无县箪之食，欲死战，此穷寇也。箪，即箠之类也。）谆谆翕翕，徐言入入者，失其众也；（谆谆，语貌，又不足貌。翕翕者，不真也。其上失卒之心，少气之意。徐言入入者，与之言安徐之貌也，此将失其众也。谆，章伦反。翕，许及反。）数赏者，窘也；（军不素敌，数行赏，欲士卒之力战者，此恐窘也。窘，渠殒反。）数罚者，困也；（数行刑罚者，教令弛废，是困军也。）先暴而后畏其众者，不精之至也；（先行卒暴於士卒，而后欲畏己者，此将不精之极也。）来委谢者，欲休息也。（战未相伏，而下意气相委谢者，欲休息也。）兵怒而相迎，久而不合，又不相去，必谨察之。 （备奇伏也，此必有閒谋也。）
察而后动
春秋时，齐师伐鲁，败退。鲁庄公将逐之，曹刿曰： 未可。夫大国难测也，惧有伏焉。 （恐诈而奔也。刿，居卫反。）登轼而观之，其旗靡，其辙乱，曰： 可逐之。 
又，春秋时，秦、晋战於羁马，交绥。秦行人夜戒晋师曰： 两君之士皆未慭也，明日请相见也。 （慭，缺也。鱼觐反。）晋大夫臾骈曰： 使者目动而言肆，惧我也。（目动，心不安；言肆，声放散，失常节也。骈，蒲田反。）将遁矣。薄诸河，必败之。 （薄，迫也。）晋裨将胥甲、赵穿当军门呼曰： 死伤未收而弃之，不惠也。不待期而薄人於隘，无勇也。 乃止。秦师果夜遁。
春秋时，晋师伐齐。齐侯畏众，齐师夜遁。师旷曰： 鸟乌之声乐，齐师其遁。 （鸟乌得空营，故乐也。）邢伯曰： 有班马之声，（夜遁，马不相见，故鸣也。班，列也。）齐师其遁。 叔向曰： 城上有乌，齐师其遁。 
春秋时，晋师伐楚，将战，楚子登巢车，以观晋军。（巢车，车上为橹。）楚将子重使大宰伯州黎侍於王后。（州黎，晋伯宗子，先奔楚也。）王曰： 骋而左右，何也？ （骋，走也。）曰： 召军吏也。  皆聚於中军矣 。曰： 合谋也。  张幕矣 。曰： 虔卜於先君也。 （虔，敬也。） 撤幕矣 。曰： 将发命也。  甚嚣，且尘上矣。 曰： 将塞井夷灶而为行也。 （夷，平也。行，户郎反。） 皆乘矣，（乘，承证反。）左右执兵而下矣 。曰： 听誓也。 （左将帅，右车右。） 战乎？ 曰： 未可知也。  乘而左右皆下矣 。曰： 战祷也。 （祷，请诸鬼神也。）竟败楚於鄢陵。
东晋末，宋武帝自京口举义兵讨桓玄，玄将桓谦屯於东陵，卞范之屯覆舟山西以拒之。宋武疑贼有伏兵，谓小将刘锺曰： 此山下当有伏兵，卿可率部下指往摸之。 （摸音莫。）锺应声驰进，果有伏兵数百，一时奔走。
宋雍州刺史袁顗举兵反，（顗，鱼起反。）沿流入鹊尾，与官军相持既久，官军主张兴世越鹊尾上据钱溪，顗将刘胡攻之，不下，遣人传唱钱溪已平，官军之众并惧，宋将沈攸之曰： 不然。若钱溪实败，万人中要应有逃亡得还者。必是彼战失利，唱空声以惑众耳。 勒军中不得辄动。钱溪信寻至，果大破贼。攸之悉以钱溪所送胡军耳鼻示之，顗骇惧，急追胡还，遂溃之。
后魏将司马楚之讨蠕蠕，蠕蠕潜遣奸觇，（蠕，如兖反。觇，丑厌反。）入楚之军，截驴耳而去。有告失驴耳者，诸将莫能察。楚之曰： 必是觇贼截之以为验，贼将至矣。 即使军人伐柳为城，水灌令冻，城立而贼至。冰峻城固，不可攻逼，贼乃走散。
西魏将韩果性强记，兼有权略，所行之处，山川形势，辄能记忆，兼善伺敌虚实，揣知情状。有潜匿溪谷为閒侦者，（閒，古苋反。侦，丑郑反。）果登高视之，所疑之处，往必有获。
周武帝帅师攻围高齐，后主将兵十万自来援之。时柱国、陈王纯屯千里径，大将军、永昌公椿屯鸡栖原，大将军宇文盛守汾水关，并受齐王宪节度。宪密谓椿曰： 兵者诡道，去留不定，见机而作，不得遵常。汝今为营，不须张幕，可伐柏为菴，示有形势。令兵去之后，贼犹致疑也。 时齐主分军万人向千里径，又令其众出汾水关，自率大兵与椿对阵。宇文盛驰骑告急，宪自以千骑救之。齐人睹谷中尘起，相率遽退。盛与柱国侯莫陈芮涉汾逐之，多有斩获。俄而椿告齐众稍逼，宪又回军赴之。会椿被敕追还，率兵夜返。齐人果谓柏菴为帐幕也，不疑军退，翌日始悟。（周人设疑，齐人不察。菴音谙。）
验虚声知无实
后汉末，刘备遣将吴兰屯下邳，曹公遣曹洪征之。备遣张飞屯固山，欲断军后。众议狐疑，洪曰： 贼实断道者，当伏兵潜行，今反张声，此其不能也。宜及其未集，促击兰，兰破，则飞自走。 集兵击兰，大破之，飞果走。
东晋末，宋武帝率兵北伐，围南燕慕容超於广固，未下。时后秦姚兴遣使告宋武云： 慕容见与邻好，又以穷告急，今当遣铁骑十万，迳据洛阳。晋军若不退者，便当长驱而进。 宋武呼兴使答曰： 语汝姚兴，我定燕之后，息甲三年，当平关、洛。今能自送，便可速来。 刘穆之闻兴使，驰入，而宋武发遣已去。以兴所言并答，具语穆之。穆之曰： 常日事无大小，必赐与谋。此宜善详，云何率尔便答。未能威敌，正促彼怒耳。若燕未可拔，兴救奄至，不审何以待之？ 宋武笑曰： 此是兵机，非卿所解，故不语耳。夫兵贵神速，彼若审能遣救，必畏我知，宁容先遣信命。此是其见我伐燕，内已怀惧，自强之辞耳。 兴竟不能出师。广固终拔，擒慕容超，平齐地。
敌降审察
楚汉相持，项羽围汉王於荥阳。汉王请和，割荥阳以西者为汉。亚父劝项王急攻荥阳，汉王患之。陈平反閒既行，羽果疑亚父，亚父大怒而去，发病死。汉将纪信曰： 事急矣，臣请诳楚，可以閒出。 於是陈平夜出女子东门三千馀人，楚因击之，纪信乃乘王车，黄屋左纛，曰食尽，汉王降楚。楚军皆呼万岁，之城东观之。以故汉王得与数十骑出西门，遁走。
后魏万俟丑奴、（万音墨。俟音其。）宿勒明达等反叛，寇掠泾州，魏将崔延伯率众讨之。时丑奴置营泾州西北七十里。众军将出营讨贼，未战之间，有贼数百骑，诈持文书，云是降簿，乞且缓师。延伯谓其事实，逡巡未斗。俄而，宿勒明达率众自东北而至，乞降之贼从西竞下，诸军前后受敌。延伯上马突阵，贼势摧挫，便尔逐北，迳造其营。贼本轻骑，延伯军兼步卒，兵力疲怠，贼乃乘閒得入排城。延伯军遂大败，死伤者二万人。
西魏大将周文征东魏，战於邙山，裨将于谨率其麾下伪降，立於路左。东魏大将齐神武军乘胜逐北，不以为虞。追骑过尽，谨乃自后击之，敌人大骇。独狐信又收集兵士於后奋击，齐神武军遂乱，以此西魏军得全而返。
