<strong>兵四</strong>
孙子曰： 用閒有五：有因閒，有内閒，有反閒，有死閒，有生閒。五閒俱起，莫知其道，是谓神纪。因閒者，因其乡人而用之者也。（因敌乡人知敌表里虚实之情，故就而用之，可使伺候也。）内閒者，因其官人而用之者也。（因在其官失职者，若刑戮之子孙与受罚之家也。因其有隙，就而用之。）反閒者，因其敌閒而用之者也。（敌使閒来视我，我知之，因厚赂重许，反使为我閒也。萧世诚曰： 言敌使人来候我，我佯不知，而示以虚事，前卻期会，使归相语，故曰反閒。 ）死閒者，为诳事於外，令吾閒知之，而待於敌閒者也。（作诈诳之事於外，佯漏泄之，使吾閒知之。吾閒至敌中，为敌所得，必以诳事输敌，从而备之。吾所行不然，閒则死矣。又云，敌閒来，闻我诳事，以持归，然皆非所图也。二閒皆不能知幽隐深密，故曰死閒也。萧世诚曰： 所获敌人，及己叛亡军士有重罪系者，故为贷免，相敕勿洩，佯不秘密，令敌閒窃闻之。吾因纵之使亡，亡必归。敌必信焉，往必死，故曰死閒。 ）生閒者，反报者也。（择己有贤才智谋，能自开通於敌之亲贵，察其动静，知其事计，彼所为已知其实，还报，故曰生閒。）故三军之亲莫亲於閒，（若不亲抚，重以禄赏，则反为敌用，洩我情实。）赏莫厚於閒，（厚赏之，赖其用。）事莫密於閒，（閒事不密，则为己害。）非圣智不能用閒，（不能得閒人之用。）非仁义不能使閒，非微密者不能得閒之实。（用意密而不漏。）閒事未发而先闻，其閒者与所告者皆死。凡军之所欲击，（所欲击之军。）城之所欲攻，（所欲攻之城者。）人之所欲杀，（所欲杀之人者。）必先知其守将、左右、谒者、门者、舍人之姓名，（守，谓官守职任者。谒，告也，主告事者也。门者，守门者也。舍人，守舍之人也。必先知之为亲旧，有急则呼之，则不见呵止，亦因此知敌之情。）令吾閒必索知之。敌閒之来閒我者，因以利导而舍之，（舍，居止也。令吾人遗以重利，复遇而舍止之，可令诡其辞。）故反閒可得而用也。（故能取敌之间而用之。）因是而知之，故乡閒、内閒可得而使也。（因反敌閒而知敌情，乡閒、内閒者皆可得使。）因是而知之，故死閒为诳事可使告敌，因是可得而攻也。（因诳事而知敌情，生閒往返，可使知其敌之腹心所在。）因是而知之，故生閒可使如期。五閒之事，主必知之，（人主当知五閒之用，厚其禄，丰其财。）故反閒不可不厚也。（反閒，五閒之本，事之要也，故当在厚待。）则伊、吕之在夏、殷，为殷、周反閒，岂不重之哉！唯明主贤将，能以上智为閒者，必成大功。此兵之要，三军所恃而动者也。 
间谍
春秋时，楚师伐宋，九月不服，将去宋。楚大夫申叔时曰： 筑室反耕者，宋必听命。 楚子从之。（筑室於宋，分兵於田，示无去志。王从其言。）宋人惧，使华元夜入楚师，登子反之床，起之，曰： 寡君使元以病告，（兵法：因其乡人而用之，必先知其守将、左右、谒者、门者、舍人之姓名，因而利导之。华元盖用此术得以自通。）曰： 敝邑易子而食，析骸以爨。虽然，城下之盟，有以国毙，不能从也。（宁以国毙，不从城下盟。）去我三十里，唯命是听。  子反惧，与之盟，而告楚子，退三十里。宋及楚平。（华元若不因间谍，无由得入楚军。）
战国郑武公欲伐胡，先以其子妻胡，因问群臣曰： 吾欲用兵，谁可伐者？ 大夫关思期曰： 胡可。 武公怒而戮之，曰： 胡，兄弟之国，子言伐之，何也！ 胡君闻之，以郑为亲己，不备。郑袭胡，取之。（此用死閒之势。）
战国燕昭王以乐毅为将，破齐七十馀城。及惠王立，与毅有隙。齐将田单乃纵反閒於燕，宣言曰： 齐王已死，城不拔者二耳。乐毅畏诛而不敢归，以伐齐为名，实欲连兵南面而王齐。齐人未附，故且缓师。使他将来，即墨残矣。 燕王以为然，使骑劫代毅。燕人士卒离心。单又纵反閒曰： 吾惧燕人掘吾城外冢墓，僇（音戮）先人。 燕军从之。即墨人激怒，请战，大败燕师，所亡七十馀城悉复之。
战国秦师围赵阏与，赵将赵奢救之，去赵国都三十里，不进。秦閒来，奢善食（音寺）遣之。閒以报秦将，以为奢师怯弱，而止不行。奢随而卷甲趋秦师，击破之。（具示缓篇。此则反用彼閒也。）
战国秦与赵兵相拒长平，赵孝成王使廉颇为将，固壁不战。秦数挑战，廉颇不出。秦之间言曰： 秦之所患，独畏马服君赵奢之子为将耳。 赵王信之，因以奢子为将，终为秦将白起所败。
楚、汉相持，未决胜负。陈平言於汉王曰： 彼项王骨鲠之臣以亚父范增、锺离眛、龙且、周殷之属，不过数人。大王诚能出捐数万斤金，行反閒，閒其君臣，以疑其心，项王为人意忌信谗，必内相诛。汉因举兵而攻之，破楚必矣。 汉王然之，遂出黄金四万斤，与平，恣所为，不问出入。既多以金纵反閒於楚军，宣言诸将锺离眛等为项王将，功多矣，然终不得裂地而王，欲与汉为一，灭项氏，分王其地。项王果疑之，使使至汉。汉为太牢之具，举进。见楚使，（举鼎俎而来。）即佯惊曰： 吾以为亚父使，乃项王使也！ 复持去，以恶草具进楚使。（去肴肉，更以草菜之具。）使归具报项王，项王果大疑亚父。亚父欲急击下荥阳城，项王不信，不肯听亚父。亚父闻项王疑之，乃大怒曰： 天下事大定矣。君王自为之！愿赐骸骨归。 归未至彭城，疽发背而死。汉遣纪信诈降，而汉王宵遁，终灭项羽。（羽不悟反閒而亡。）
汉使郦食其说齐王田广，舍兵，与郦生纵酒。汉将韩信因齐无备，袭齐，破之。田广烹食其。（此偶成韩信用死閒之势。）
汉高帝被匈奴单于冒顿围於白登，及使閒厚遗阏氏，阏氏乃谓冒顿曰： 两主不相困。今得汉地，而单于终非能居之。且汉主亦有神，单于察之。 冒顿乃解围之一角。於是高帝令士皆持满傅矢外乡，从解角直出，竟与大军合，而冒顿遂引兵而去。
后汉西域将兵长史班超发于阗诸国兵，击莎车、龟兹二国。扬言兵少不敌，罢散。乃阴缓生口，归以告。龟兹王喜而不虞。超即潜勒兵，驰赴莎车，大破，降之。（具声言退诱敌破之篇。斯亦同死閒之势。）
晋益州牧罗尚遣将隗伯，攻蜀贼李雄於郫城，互有胜负。雄乃募武都人朴泰，鞭之见血，使谲罗尚，欲为内应，以火为期。尚信之，悉出精兵，遣隗伯等率兵从泰击雄。雄将李骧於道设伏。泰以长梯倚城而举火，伯军见火起而争缘梯，泰又以绳汲上尚军百馀人，皆斩之。雄因放兵，内外击之，大破尚军。（此用内閒之势。）
十六国后凉吕光将吕延伐乞伏乾归，大败之。乾归乃纵反閒，称众溃，东奔成纪。延信而追之。延司马耿稚曰： 告者视高而色动，必有奸计，不可。 延不从，相遇，战败，死之。（具声言退诱敌破之篇。斯亦同班超破莎车之势。）
东魏将段琛据宜阳，遣将牛道常扇诱边人。西魏将韦孝宽拒之，遣谍人访获道常手迹，令善书者伪作道常与孝宽书，论归款之意，又为落烬烧迹，若火下书者，还令谍人遗之於琛营。琛得书，果疑之。道常所经略皆不见用。孝宽知其离沮，因出奇兵掩袭，擒道常及琛等，崤、渑遂清。（渑音沔。）
东魏大将齐神武率兵趣沙苑，西魏大将周文帝遣达奚武觇之。武从三骑，皆衣敌人衣服。至日暮，去营数百步，下马潜听，得其军号。因上马历营，若警夜者，有不如法者，往往挞之。具知敌之情状，以告周文帝。
齐斛律光字明月，为当时名将。后周将韦孝宽守玉璧，（今绛郡稷山县。）忌光英勇。孝宽参军曲严颇知卜筮，谓孝宽曰： 来年，齐朝必大相杀戮。 孝宽因令严作谣言，令间谍漏其文於邺，曰： 百升飞上天，明月照长安。 又曰： 高山不推自崩，槲树不扶自竖。 祖珽因续之曰： 盲老翁背上下大斧，饶舌老母不得语。 令小儿歌之於路。穆提婆闻之，以告其母陆令萱。令萱以饶舌斥己也，（陆令萱即后主乳母。）盲老翁谓祖珽也，遂相与协谋，以谣言启后主诛光。周武帝闻之，遂大赦境内，始有灭齐之志，竟平其国。
大唐卫公李靖伐突厥颉利可汗，以唐俭先在突厥结和亲，突厥遂不备，靖因掩击破之。（亦以唐俭为死閒之势。）
李靖兵法曰：
夫战之取胜，此岂求之於天地，在乎因人以成之。历观古人之用閒，其妙非一，即有閒其君者，有閒其亲者，有閒其贤者，有閒其能者，有閒其助者，有閒其邻好者，有閒其左右者，有閒其纵横者。故子贡、史廖、陈轸、苏秦、张仪、范睢等，皆凭此术而成功也。
且閒之道，其有五焉：有因其邑人，使潜伺察，而致词焉；有因其仕子，故洩虚假，令告示焉；有因敌之使，矫其事而返之焉；有审择贤能，使觇彼向背虚实，而归说之焉；有佯缓罪戾，微漏我伪情浮计，使亡报之焉：凡此五閒，皆须隐秘，重之以赏，密之又密，始可行焉。
若敌有宠嬖，任以腹心者，我当使閒遗其珍玩，恣其所欲，顺而傍诱之；敌有重臣失势，不满其志者，我则啗以厚利，诡相亲附，采其情实而致之；敌有亲贵左右，多词夸诞，好论利害者，我则使閒曲情尊奉，厚遗珍宝，揣其所閒而反閒之；敌若使聘於我，我则稽留其使，令人与之共处，矫致殷勤，伪相亲暱，朝夕慰喻，倍供珍味，观其辞色而察之，仍朝暮令使独与己伴居，我遣聪明者潜於複壁中听所閒，使既迟违，恐彼怪责，必是窃论心事，我知事计，遣使而用之。
且夫用閒以閒人，人亦用閒以閒己，己以密往，人以密来，理须独察於心，参会於事，则不失矣。若敌使人来，欲候我虚实，察我动静，觇知事计而行其閒者，我当佯为不觉，舍其厚利而善啗之，微以我伪言诳事，示以前卻期会，即我之所须，为彼之所失者，因其有閒而反閒之，彼若将我虚而以为实，我即乘其弊而得其志矣。
夫水所以能济舟，亦有因水而覆没者；閒所以能成功，亦有凭閒而倾败者。若束发事主，当朝正色，忠以尽节，信以竭诚，不诡伏以自容，不权宜以为利，虽有善閒，其可用乎？
行师先在量力不可穷兵
春秋时，息侯伐郑，郑伯与战於境，息侯大败而还。君子是以知息之将亡也。不度德，（郑庄贤。）不量力，（息国弱。）不亲亲，（郑、息同姓之国。）不徵辞，不察有罪，（言语相恨，当明徵其辞，以审曲直，不宜轻斗。）犯五不韪，而以伐人，其丧师也，不亦宜乎！（韪音於鬼反。）
汉武帝患匈奴屡为边患，雁门马邑豪聂壹因大行王恢言： 匈奴初和亲，亲信边，可诱以利致之，伏兵袭击，必破之道也。 帝召问公卿，曰： 今欲举兵攻之，何如？ 韩安国曰： 臣闻高皇帝围於平城，匈奴至者投鞍高如城者数所。平城之饥，七日不食，天下歌之。解围之后，而无忿怒之心。夫圣人以天下为度者也，不以私怒伤天下之政，故乃遣刘敬，奉金千斤，以结和亲，至今为五世利。孝文皇帝又尝一拥天下精兵聚之广武，终无尺寸之功，而天下黔首无不忧者。孝文悟於兵之不可宿，故复合和亲之约。此二圣之迹，足以为效矣。窃以勿击为便。 
汉元帝时，朱崖、儋耳二郡夷数反，贾捐之上书请不击。其略曰： 臣闻尧舜禹三圣之德，地方不过数千里，西被流沙，东渐於海，朔南暨声教，欲与声教则治之，不欲与者不强治也。是以颂声并作，视听之类咸乐其生。秦氏兴兵远攻，贪外虚内，务欲广地，而天下溃畔。赖圣汉为百姓请命，平定天下。至孝武皇帝，以国富人逸，攘卻匈奴，西连诸国，至於安息，东过碣石，造盐铁酒榷之利以佐用度，犹不能足。当此之时，寇盗并起，征伐不休之故也。今陛下不忍悁悁之忿，欲驱士众，挤之大海之中，（悁，居缘反。）快心幽冥之地，非所以保全元元也。诗云： 蠢尔蛮荆，大邦为雠。 自古而患之久矣，何况乃复其南方万里之蛮乎！臣窃以往者羌军言之，暴师曾未一年，兵出不逾千里，费四十馀万万，大司农钱尽，乃以少府禁钱续之。夫一隅为不善，费尚如此，况於劳师远攻，亡士无功乎！臣愚以为非冠带之国，禹贡所及，皆可且无以为。 於是遂罢其郡。（具边防南蛮篇。）
后汉光武建武中，北匈奴衰弱，臧宫、马武上书： 请临塞，厚悬购赏，喻告高句丽、乌桓、鲜卑攻其左，发河西四郡及天水、陇西羌胡击其右，如此，北虏之灭，不过数年矣。 帝曰： 舍近谋远者，劳而无功；舍远谋近者，逸而有终。故曰务广地者荒，务广德者强。有其有者安，贪人有者残。残灭之政，虽成必败。今国无善政，灾变不息，百姓惊惶，人不自保，而复远事边外乎？孔子曰： 吾恐季孙之忧，不在颛臾。  自是诸将莫敢复言兵事。（具边防匈奴篇。）
魏将诸葛诞据寿春反，魏将王基讨之。司马文王欲遣诸将轻兵深入，招迎吴将唐咨等子弟，因衅有荡覆吴之势。基谏曰： 昔吴将诸葛恪乘东关之胜，竭江表兵，以围新城，城既不拔，而众死者太半。蜀将姜维因洮上之利，轻军深入，粮饷不继，军覆上邽。夫既胜之后，必轻敌，则虑难不深。今贼新败於外，又内患未弭，是其修备设虑之时也。且兵出逾年，人有归心。今俘馘十万，罪人斯得，自历代征伐，未有全兵独克如今之盛者也。昔武皇帝破袁绍於官渡，自以所获已多，不复追奔，惧挫威也。 从之。
宋文帝励精为治，俗阜人康，元嘉数十年閒，比汉之文景。自以财殷力盛，遂经略中原，命王玄谟等大举北伐，遂至后魏太武亲率二十万众至於瓜步，丧师蹙国，斯不量力、黩武之谓也。
陈宣帝即位数年，遣吴明彻率师十万渡江，尽克淮南之地。息师不二三载，更攻后周之彭城，大败於吕梁，明彻并将卒并没。江左削弱，自此之由。斯亦不量力而黩武穷兵之谓也。
后周武帝伐齐，军次并州。齐将安德王延宗拥兵四万出城拒帝，帝率诸军合战，齐人退，帝乘胜逐北，率千馀骑入城东门，令诸军绕城置阵。至夜，延宗率其众排阵而前，城中军卻，人相蹂践，大为延宗所败，死伤略尽。齐人欲闭门，以阃下积尸，扉不得阖。帝从数骑，崎岖危崄，仅乃得出。至明，率诸军更战，大破之，擒延宗，并州平。（周武穷兵，几於不济。）
临敌易将
战国燕昭王使将乐毅下齐七十馀城，唯莒、即墨二城未下。惠王嗣立，以骑劫代毅，遂为齐将田单所败，得齐地复归於齐。
秦师伐赵，赵王使廉颇御之，颇固壁不战。赵王惑秦之间，以赵奢之子代颇，赵师大败。
晋镇南将军杜元凯都督荆州诸军事，袭吴西陵督张政，（西陵，今夷陵郡。）大破之。政，吴之名将，据要害之地，耻无备取败，不以实闻於孙皓。元凯欲閒吴边将，乃请还其所获之众於皓。皓果召政，遣武昌监刘宪代之。故晋军将至，使其将帅移易，成倾荡之势，竟殄灭焉。（皓不悟致败。）
后周末，隋文帝作相，尉迟迥据相州举兵，隋文帝遣郧公韦孝宽为东道元帅，师次沁水，水涨，未得渡。（沁音七鸩反。）长史李询上密启云： 大将梁士彦、宇文欣、崔弘度等并受尉迟迥饟金。 军中慅慅，人情大异。文帝以为忧，欲代此三人。李德林独进计云： 公与诸将并是国家贵臣，未相伏驭，今以挟令之威，使得之耳，安知后所遣者能尽腹心，前遣之人独致乖异？又取金之事，虚实难明，即令换易，彼将惧罪，恐其逃逸，便须禁锢，然则郧公以下，必有惊疑之意。且临敌代将，自古所难，乐毅所以辞燕，赵奢之子所以致败於赵。如愚所见，但遣公一腹心，明於智略，为诸将旧来所信服者，速至军所，观其情伪。纵有异意，必不敢动。 文帝大悟，即令高颎驰驿往军所，为诸将节度，竟成大功。（隋文悟之而胜。）
孙子曰： 将在军，君命有所不受。 （苟便於事，不拘於君命也。故曰 不从中御 。）
军政不一必败
春秋时，楚子伐郑，晋师救之。楚子北师次於郔。（郔，郑北地。音延。）闻晋师济河，楚子欲还，伍参言於楚子曰：（参，仓含反。） 晋之从政者新，未能行令。其佐先縠刚愎不仁，未肯用命。其三帅者，专行不获。（欲专其所行，而不得。）听而无上，众谁適从？此行也，晋师必败。 楚改乘辕而北之，次於管以待之。晋师在敖、鄗（苦高反）之间。晋魏锜求公族未得，（欲为公族大夫。）而怒，欲败晋师。请致师，不许。请使，许之。遂往，请战而还。赵旃求卿未得，（旃，赵穿子。）请挑战，不许。请召盟，许之，与魏锜皆命而往。郤克曰： 二憾往矣，弗备必败。 随会曰： 若二子怒楚，楚人乘我，丧师无日矣，（乘，犹登也。）不如备之。楚之无恶，除备而盟，何损於好？若以恶来，有备不败。且虽诸侯相见，军卫之彻，警也。 （彻，去也。）先縠不可。（不肯设备。）随会使巩朔、韩穿帅七覆於敖前，（帅，将也。覆，谓伏兵七处。）故上军不败。而中军、下军皆败绩。
春秋时，吴师伐楚州来，楚救之。吴人御诸锺离。楚将子瑕卒，楚师熸。（音尖。吴、楚之间，谓火灭为熸。军中重主丧亡，故其战人无复气势也。）吴将公子光曰： 诸侯从於楚者众，而皆小国也，畏楚而不获已，是以来。吾闻之： 作事威克其爱，虽小必济。 （克，胜也。军事尚威。）胡、沈之君幼而狂，（性无常。）陈大夫齧壮而顽，顿与许、蔡疾敌。楚大将死，其师熸。薳越为帅，帅贱，多宠，政令不一。（越非正卿也，军多宠人，政令不一於越也。薳，为委反。）七国同役而不同心，（七国，楚、顿、胡、沈、蔡、陈、许也。）帅贱而不能整，无大威命，楚可败也。先分师以犯胡、沈与陈，必先奔，诸侯之师乃摇心矣。诸侯乖乱，楚必大奔。请先者去备薄威，（示之以不整，以诱之。）后者敦陈整旅。 （敦，厚。）吴子从之。战於鸡父。（音甫。）吴子以罪人三千先犯胡、沈与陈，（囚徒不习战，以示不整。）三国争之。吴为三军以击於后，中军从王，光帅右军，掩馀帅左军。吴之罪人或奔或止，三国乱，吴师击之，败，获胡、沈之君及陈大夫。舍胡、沈之囚，使奔许与蔡、顿，曰： 吾君死矣！ 师譟而从之，三国奔，（三国，许、蔡、顿。）楚师大奔。
后汉末，曹公击马超。始，贼每一部到，公辄有喜色。贼破之后，诸将问其故。答曰： 关中长远，若贼各依崄阻，征之，不一二年不可定也。今皆来集，其众虽多，莫相归伏，军无適（音的）主，一举可灭，为功甚易，吾是以喜。 
军无政令败
后魏末，原州人豆卢狼害都督大野树儿等，据州城反。州人李贤乃招集豪杰谋曰： 贼起仓卒，便诛二将，其势虽盛，其志已骄。然其政令莫施，惟以残剥为业。夫以羁旅之贼，而驭乌合之众，势自离解。今若从中击之。贼必丧胆。如吾计者，指日取之。 众皆从焉。贤乃率敢死士三百人，分为两道，乘夜鼓譟而出。群贼大惊，一战而败，狼遁走，追斩之。
推诚
后汉更始初，光武为萧王，定河北诸贼。铜马馀众降，封其渠帅为列侯。降者犹不自安，光武知其意，敕令各归营勒兵，乃自乘轻骑按行部阵。降者更相语曰： 萧王推赤心置人腹中，安得不投死乎！ （投死，犹言致死。）由是皆服。
东晋末，刘道规为荆州刺史，桓玄馀党荀林屯江津，桓谦军枝江，二寇交逼，以绝都邑之间。荆、楚既桓氏义旧，并怀异心。道规乃会将士，告之曰： 桓谦今在近畿，闻诸军颇有去就之计。吾东来，文武足以济事。若欲去者，本不相禁。 因夜开城门，达晓不闭。众咸惮服，莫有去者。
西魏将王罴之守华州也，（今冯翊郡。）西魏师与东魏师战於河桥，不利，东魏降卒赵青雀据长安城，所在莫有固志。罴乃大开州门，召城中军民谓之曰： 如闻天子败绩，不知吉凶，诸人相惊，咸有异心。王罴受委於此，以死报恩。诸人若有异图，可来见杀。必恐城陷没者，亦任出城。如有忠诚能与王罴同心者，可共固守。 军民见其诚信，皆无异志。
示信
春秋时，晋文公围原，命三日之粮。原不降，命去之。谍出，（谍，閒也。）曰： 原将降矣。 军吏请待之。公曰： 信，国之宝也，人之所庇也。得原失信，何以庇之？所亡滋多。 退一舍而原降。
晋文公伐楚，归国行赏，狐偃为首。或曰： 城濮之事，先轸之谋。 文公曰： 城濮之事，偃说我无失信，不背三舍之约。先轸所谋，军事，吾用之以胜。然此一时之说，偃言万世之政，奈何以一时之利，而加万世之功乎？是以先之。 众皆悦服。
魏明帝自征蜀，至长安，遣张郃诸军劲卒四十馀万向剑阁。诸葛亮有战士万二千，更下者八千。时魏军始阵，番兵適交，亮参佐咸以敌众强多，非力所制控，权停下兵并声势。亮曰： 吾闻用武行师，以大信为本。得原失信，古人所惜。去者束装以待期，妻子企踵而计日。 乃饬速遣。於是去者感悦，愿留一战；住者愤踊，咸思致命。临军之日，莫不拔刃争先，以一当十，杀张郃，卻司马宣王，一战大克，此之由也。
示义
春秋时，晋将荀吴伐鲜虞，围鼓。（鼓，白狄之别邑。）鼓人或请以城叛，吴曰： 吾闻诸叔向： 好恶不愆，人知所適，事无不济。 （愆，过。適，归。）或以吾城叛，吾所甚恶也；人以城来，吾独何好焉？赏所甚恶，若所好何？（无复加所好。）若其弗赏，是失信也，何以庇民？力能则进，不能则退，量力而行。吾不可以欲城而迩奸也，所丧滋多。 使鼓人杀叛人而缮守备。围鼓三月，鼓人或请降。使其民见，曰： 犹有食色，姑修而城。 军吏曰： 获城而不取，勤人而顿兵，何以事君？ 吴曰： 所以事君也。获一邑而教民怠，将焉用邑？邑以贾怠，不如完旧。（完，犹保守也。贾音古。）贾怠无卒，（终也。）弃旧不祥。鼓人能事其君，我亦能事吾君。率义不爽，好恶不愆，城可获而民知义所，（知义所在也。荀吴必其能获，故因以示义。）有死命而无二心，不亦可乎？ 鼓人告食竭力尽，而后取之。克鼓而返，不戮一人。
秦末，天下兵起，范增说项梁曰： 陈胜败固当。夫秦灭六国，楚最无罪。自怀王入秦不返，楚人怜之至今，故楚南公曰 楚虽三户，亡秦必楚 。今陈胜首事，不立楚后而自立，其势不长。今君起江东，楚蜂起之将皆争附君者，以君世世楚将，为能复立楚之后也。 乃求楚怀王孙心，立为怀王，以从民欲。
汉、楚相持之际，项羽击陈留、外黄，外黄不下。数日，降，羽悉令男子年十五以上诣城东，欲坑之。外黄令舍人儿年十三，（令之舍人，卑也。以其幼弱，故系其父。）往说羽曰： 彭越强劫外黄，（强音其掌反。）外黄恐，故且降大王。大王至，又坑之，百姓岂有所归心哉！从此以东，梁地十馀城皆恐，莫肯下矣。 羽然其言，乃赦外黄当坑者，而东至睢阳，闻之皆争下。
汉王至洛阳，新城三老董公遮说汉王以义帝死，请发丧。汉王从之，遂为义帝发丧，袒而大哭，哀临三日。发使告诸侯曰： 天下共立义帝，北面事之。今项王放杀义帝江南，大逆无道。寡人亲为发丧，兵皆缟素。悉发关中兵，收三河士，南浮江汉以下，愿从诸侯王击楚之杀义帝者。 於是诸侯多从之。
晋征南大将军，都督荆州诸军事羊祜至镇，务修德信，以怀柔初附，慨然有吞吴之心。每与吴人交兵，克日方战，不为掩袭之计。将帅有欲进谲诈之策者，辄饮以醇酒，使不得言。人有掠吴二儿为俘者，祜遣送还其家。后吴将夏详，邵顗等降，二儿之父亦率其属与俱。吴将潘景、陈尚来寇，祜追斩之，而美其死节，厚加殡殓。景、尚子弟迎丧，祜以礼遣还。吴将邓香掠夏口，祜募生缚香，既至，宥之。香感其恩，率部曲而降。祜出军行吴境，刈穀为粮，皆计所侵，送绢偿之。每会众江、沔游猎，常止晋地。若兽先为吴人所伤而为晋兵所得者，皆封还之。於是吴人翕然悦服，称为羊公，不之名也。祜与陆抗相对，使命交通，抗称祜之德，虽乐毅、诸葛孔明不能过也。抗常病，祜馈之药，抗服之无疑心。人多谏抗，抗曰： 羊祜岂酖人者！ 时谈以为华元、子反复见於今。抗每告其戍曰： 彼专为德，我专为暴，是不战而自服也。 
东晋末，宋武帝为将，北伐后秦姚泓，以檀道济为前锋。至洛阳，凡拔城破垒，俘四千馀人，议者谓应以戮为京观。道济曰： 伐罪吊民，正在今日。 皆释而遣之。於是戎夷感悦，相率归之者甚众。
后魏遣将慕容白曜伐宋无盐城，克之，将尽以其人为军实。副将郦范曰： 齐四履之地，号为 东秦 ，不远为经略，恐未可定也。今皇威鈶被，人未霑泽，连城有怀贰之将，比邑有拒守之夫。宜先信义，示之轨物，然后人心可怀，二州可定。 白曜从之。进次肥城，白曜将攻之。范曰： 肥城虽小，攻则淹日，得之无益军声，失之有损军势，且见无盐之卒，死者涂炭，成败之机，足为鉴矣。若飞书告谕，可不攻自伏；纵其不降，亦当逃散。 白曜乃以书晓之，肥城果溃。
隋桂州人李光仕举兵作乱，隋将周法尚讨之。光仕帅劲兵保白石洞，法尚捕得其弟光略、光度，大获家口。其党有来降附者，辄以妻子还之。居旬日，降其数千人。法尚遣兵列阵，以当光仕，亲率奇兵，蔽林设伏。两阵始交，法尚驰击其栅，栅中人皆走散，光仕大溃，追斩之。
大唐武德中，李靖既克江陵，降萧铣。时诸将咸云： 铣之将帅与官军拒战，罪状既重，请籍没其家，以赏将士。 靖曰： 王者之师，义存吊伐。百姓既受驱逼，拒战岂其所愿？且犬吠非主，无容同叛逆之科，此蒯通所以免大戮於汉祖也。今所定荆、郢，宜弘宽大，以慰远近之心。降而籍之，恐非救焚拯溺之义，但恐自此以南城镇各坚守不下，非计之善。 於是遂止。江、汉之城闻之，莫不争下。
