<strong>兵十</strong>
孙子曰： 绝斥泽，唯亟去无留；（斥，咸卤之地，水草恶，浸洳不可处军也。亟，纪力反。）为交军於斥泽之中，必依水草而背众树，（不得已为与敌战，而会斥泽之中，当背稠树以为固守。）此处斥泽之军。平陆处易，（车骑之利也。）而右背高，前死后生，（战便。）此处平陆之军也。 
行军下营审择其地
周武王将伐纣，问太公曰： 今引兵深入其地，与敌行阵相守，被敌绝我粮道，又越我前后，吾欲与战则不敢，以守则不固，为之奈何？ 太公曰： 夫入敌地，必按地形势胜便处之，必依山陵、险阻、水草为固，谨守关梁隘塞。敌若卒去不远，未定而复反，彼用其士卒若太疾则后不至，后不至则行乱而未及阵，急击之，以少克众。 太公曰： 夫出军征战，安营阵，以六为法，亦可方六百步，亦可六十步，量人地之置表十二辰。将军自居九天之上，竟一旬，复徙开牙门，常背建向破太岁太阴太阴大将军。凡军不欲饮死水，不欲居死地，不居地柱，不居地狱。 （死水者，不流之水。死地者，丘墓之间。地柱者，四下中高。地狱者，四高中下是也。）太公曰： 以步与车马战者，必依丘墓险阻，强弩长兵处前，短兵弱弩居后，（孙子曰： 强弱长短杂用。 ）更发更止。敌人军马虽众而至，坚阵疾斗，材士强弩以备前后。 （孙子曰： 远则用弩，近则用兵，兵弩相解也。 ）武王曰： 我无丘墓，又无险阻，敌人之至甚众，以车骑翼我两傍，猎我前后，吾三军恐怖，乱败而走，为之奈何？ 太公曰： 令我士卒十行布铁蒺藜，遥见敌车骑将来，均置蒺藜，掘地迎广以深五尺，名曰命笼。人持行马进退，阑车以为垒，推而前后，直而为屯，以强弩备我左右。然则命我三军皆疾战，而必胜也。 （孙子曰： 以步兵十人击之骑一匹。 ）
管子曰： 凡兵主者，必审知地图。轘辕之险，（谓路形若辕，而又还曲。缑氏东南有轘辕道。）滥车之水，（其水深渺，能汎车。）名山、通谷、经川、（谓常川也。）陵陆、丘阜之所在，苴草、林木、蒲苇之所茂，（苴草，谓其草深茂，能有所覆藏。）道里之远近，城郭之大小，名邑废邑困殖之地，（困，谓其地墝埆不可种艺。殖，谓壤田可播殖者。）必尽知之，（凡如此，皆兵主所当知也。）地形之出入相错者尽藏，（藏，谓苞蕴在心。）然后可以行军袭邑，举措知先后，不失地利。此地图之常也。 
大唐高宗遣将军裴行俭讨突厥，军至单于都护府之北，际晚下营，壕堑方周，遽令移就崇岗。将士云： 众已就安堵，不可劳扰。 行俭不从，更令徙之。此夜，风雨暴至，前设营所水深丈馀，将吏惊服，问行俭曰： 何以知风雨也？ 行俭笑曰： 自今但依我节制，何须问我所由知也！ 
孙子曰： 不用乡导者，不得地利。（不任彼乡人而导军者，则不能得道路之便利也。）先知迂直之计者胜，此军争之法也。 
乡导
大唐卫公李靖兵法曰： 凡是贼徒，好相掩袭。须择勇敢之夫，选明察之士，兼使乡导，潜历山原，密其声，晦其迹，或刻为兽足，而卻履於中途；或上冠微禽，而幽伏於丛薄。然后倾耳以遥听，竦目而深视，专智以度事机，注心而候气色，见水痕则可以测敌济之早晚，观树动则可以辨来寇之驱驰也。故烟火莫若谨而审，旌旗莫若齐而一。爵赏必重而不欺，刑戮必严而不舍。敌之动静，而我必有其备；彼之去就，而我岂不得保其全哉！ （必须先觇敌国道路远近，水潦山川，谿谷险阨，城邑大小，沟渠深浅，蓄积多少，兵革之数，豪杰姓名，审而知之，用兵之要也。）
下营斥候并防捍及分布阵（附）
卫公李靖兵法曰：
诸逢平原广泽，无险可恃，即作方营。兵既有二万人，已分为七军，中军四千人，左右四军各二千六百人，虞候两军各二千八百人。左右军及左右虞候军别三营，六军都当十八营，中军作一大营。如其无贼，田土宽平，每营中閒使容一营。如地狭，不得使容一营，中军在中央，六军总管在四畔，象六出花。军出日，右虞候引前，其营在中营前右厢向南，左虞候押后，在中营后左厢近北，结角，两虞候相当，状同丑未。若左虞候在前，即右虞候在后，诸军并卻转。其左右两厢营在四面，各令依近本军卓幕，得相统摄，急缓须有救援。若欲得放马，其营幕即狭长卓，务取营里宽广，不使街巷窄狭。如其拓队兵少，量抽不战队相助。如兵有多少，准数临时加减。其队去幕二十步，布列使均。诸地带半险，须作月营：其营单列，面平背险，两翅向险，如月初生。其营相去，中閒亦令容一营。如逼贼庭，不得使容一营。若有警急，畜牧并於营后安置，其队依前，於营外去幕二十步，均列布之。
诸道狭不可并行者，即第一战锋队为首，其次右战队次之，其次左战队次之，其次右驻队次之，其次左驻队次之。若道平川阔，可得并行者，宜作统行法。其统法：每统，战锋队居前，两战队并行次之，又两驻队并行次之，馀统准此。若更堪齐头行者，每统五队，横列齐行，后统次之。如每统三百人，简取二百五十人，分为五队，第一队为战锋队，第二、第三队为战队，第四、第五队为驻队，每队队头一人，副队头一人；其下等五十人，为辎重队，别著队头一人，副队头一人，拟战日押辎重遥为声援。若兵数更多，皆此类。
诸军当军折冲、果毅，必须排定队伍，每行引发营，须依次第。战日有罪须罚，有功须赏，依名排次，甚为省易。不然推逐稍难，争竞不定。
诸每队给一旗，行则引队，住则立於队前。其大总管及副总管则立十旗以上，子总管则立四旗以上，行则引前，住则立於帐侧。统头亦别给异色旗，拟临阵之时，辨其进退。驻队等旗，别样别造，令引辎重。各令本军营队，识认此旗。
诸军相去既远，语声难彻，走马报又劳烦，故建旗帜，用为节度。其方面旗举，当方面兵急须装束；旗向前亚，方面兵急须进；旗正竖，即住；旗卧，即回。审细看大将所举之旗。（大将方面旗，东方碧，南方赤，西方白，北方黑。专看方色旗亚处，即是其方贼来，便须捍御攻击。具法制篇中。）
诸大将置鼓四十面，子总管给十面，营别给鼓一面，行即负随纛下，昼夜及在道有警急，击之传响，令诸军严警，兼用防备贼侵逼。如军行引之时，先军卒逢贼寇，先军即急击之鼓，中腰及后军闻声，急须向前相救；中腰逢贼，即须击鼓，前军闻声便住，后军闻声须急向前赴救；后头逢贼，即击鼓，前头、中腰闻声即须住，并量抽兵相救。如发引稍长，鼓声不彻，中腰支料更须置鼓传响，使前后得闻。其诸营自须著鼓一面，用防夜中有贼犯营，即急击，令诸军有警备。
诸行军立营数多，则计或逢泥溺，或阻山河，同听角声，俱共齐发，路狭难进，徒饿马驴。应发营第一角声绝，右虞候捉马驴；第二角声绝，即被驾，右一军捉马驴；第三角声绝，右虞候即发引，右一军被驾，右二军捉马驴；第四角声绝，右一军即发引，右二军被驾。以后诸军，每听角声，装束被驾准此。每营各出一战队，令取虞候进止，防有贼至，便用腾击，前有贼前头用，后有贼回捍后。如其路更细小，即须更加角声，仍令虞候及当营官人虞候子排比，催督急过，不得停拥。过讫，以后军准前排比，催迫急过。
诸军马行动，得知次第。出，先右虞候马军为首，次右虞候步军，次右军马军，次右军步军，次前军马军，次前军步军，次中军马军，次中军步军，次后军马军，次后军步军，次左军马军，次左军步军，其次左虞候马军，次左虞候步军。其马军去步军兵一二里外行，每有高处，即令三五骑马於上立，四顾以候不虞。以后馀军，准前立马四顾。右虞候既先发安营，踏行道路，修理泥溺、桥津，检行水草；左虞候排窄路、桥津，捍后，收拾阑遗，排比队仗，整齐军次，使不交杂。若军回入，先左虞候马军，次左虞候步军，次左马军，次左步军，其次第准前卻转。其虞候军职掌，准初发交换。
诸军营各量置虞候子，并使排比，依军次行。如此发引，卒逢寇贼，部伍甚易；若零叠散行，牵率难就，万一贼至，并非所管。
诸军讨伐，例有数营，发引逢贼，首尾难救。行引之时，须先为方阵，应行之兵，分为四分，辎重为两道引，战锋等队亦为两道引：其第一分初发，辎重及战锋分为四道行，两行（户郎反，下同。）辎重在中心双引，两行战锋队并各在辎重外，左右夹双引；其次一分，战锋队与前般左右行战锋队相当，辎重队与前行辎重相当；又其次一分，准上；最后一分，亦准上。初发第一分引，战锋、辎重相当。如其逢贼，前后分四行，两行辎重抽缩，两行战锋横引，作前面甚易。其次两分，先作四行长引，其战锋即在外，便充两面。其后分亦先作四行，其辎重进前，战锋队横列相接，便充后面亦易。其方阵立即可成。如此发引，纵使狭路，急缓亦得成阵。每军战锋等队，须过本军辎重尾，辎重稠行，战锋等队稠引，常令辎重并近前头。战锋队相去十步下一队，辎重队相去两步下一队，如此行，即须相裹得，若逢川陆平坦，弥加稳便。其战锋、辎重等队，分布使均。
诸军马既逼贼庭，探候事须明审。诸营住及营行，前后及左右厢肋上，五里著马两骑，十里更加两骑。十五里更加两骑，至三十里，一道用人马十二骑。若兵多，发引稍长，肋上即更量加一两道，使令相见。其乘马人，每令遥相见，常接高行，各执一方面异旗，无贼此旗常卷，见贼即须速展。军营见旗展，即知贼至，须觅稳处。既先知贼来，得设机伏，整齐部伍，迎前出战。其最远及以次远人，须与好马乘骑，不然被贼捉将。
诸军马拟停三五日，即须去军一二百里以来，安置爟烽，如有动静，举烽相报。其烽并於贼路左侧逐要置，每二十里置一烽应接，令遣到军。其游弈马骑，昼日游弈候视，至暮速作食，吃讫，即移十里外止宿，虑防贼徒暮閒见烟火，夜深掩袭捉将。其贼路左右草中，著人止宿，以听贼徒，如觉来，报烽烟家，举烽递报军司：如觉十骑以上，五十骑以下，即放一炬火，前烽应讫，即灭火；若一百骑以上，二百骑以下，即放两炬火，准前应灭；贼若五百骑以上，五千骑以下同，即放三炬火，准前应灭。前锋应讫，即赴军，若虑走不到军，即且投山谷，逐空方可赴军。如以次烽候视不觉，其举火之烽即须差人，急走告知。贼路既置爟烽，军内即须应接。又置一都烽，应接四山诸烽。其都烽如见烟火，急报大总管，云 某道烟火起 ，大总管当须严备，收拾畜生，遣人远探。每烽令别奏一人押，一道烽令折冲、果毅一人都押。
诸军营将发之时，当营跳荡、奇兵、马军去营二三里外，当面布列；战锋队、驻队各持仗，依营四面去拟彻幕处二十步，布列队伍，一如临阵法。待营中装束辎重讫，其步兵、辎重队二十步引，马军去步军二里外行引。
诸军营将下之时，当营跳荡、奇兵、马军并战锋队、驻队各令严备持仗，一准发法。待当营卓幕讫，方可立队，释仗，各於本队下安置。若有警急，随方御捍。其马军下营讫，取总管进止，其马合群牧放。
诸兵马发引，或逆泥溺，或阻山河，其路有须填补，有须开拓。左右虞候军兵，先多於诸军取充虞候子，右虞候先将此兵修理桥梁泥滓，开拓窄路；左虞候排窄路，捍后，收拾阑遗。
诸兵士每下营讫，先令两队共掘一厕。
诸行军出师，兵士不得浪费衣资，广为吃用。又不得近田苗及城市下营，须去城十里外。要有市贾入城，营司判官许，差人押领，不许辄入城郭。必免酗酒、斗打、偷盗、奸非，亦不损暴田苗也。
诸兵马每下营讫，营主即须句当四司官典、司兵及左右，令分头巡队，问兵士到否。如有卒忽未到，即差本队、本火主，将畜生及水食卻迎取。如其逃走，速差人捕捉。
诸军下营讫，司骑及佐，分头巡队，检验驴马群，先有脊破，即令翦毛洗疮，傅药疗救，不许连绊；如新打破，作疮肿，并有系绊，即将所由人领过营主，量事决罚。司胄及佐，下营讫即巡队，检校兵甲等色，如有破绽损汙，须即修缉磨砺；如其弃失，申上所由，便为按记，准法科结。司仓及佐，捉搦兵士粮食，封署点检，勿令广费。
诸军营下定，事须防御。於营外去幕二十步，列队仗，如临阵对寇法，昼夜严警。纵逢雨雪，并押队官并不得离队。每营留五疋马，并鞍辔放饲，防有警急，即令驰告。至夜，每阵前百步外，各著听子二人，一更一替，以听不虞。仍令探更人探听子细，勿令眠睡。其昼日，诸军前各亦逐高要处，安置斥候，以视动静。
诸军营队伍，每夜分更，令人巡探。人不得高声唱号，行者敲弓一下，坐者扣槊三下，方掷军号，以相应会。当营界探，周而复始。掷号错失，便即决罚。当军折冲、果毅，并押铺宿，尽更巡探，递相分付；虞候及中军官人，通探都巡。
诸军营常须虑有卒急，要设外铺。每夜，军别量抽三五人，於当军前，或於军侧三五里外，稳便要害之处，安置外铺，仍令各将一两面鼓自随。如夜中有贼犯大营，其外铺看贼与大营交战，即从鸣鼓大叫，以击贼后，乘得机便，必当克捷。
诸军营下定，每营夜别置外探。每营折冲、果毅相知作次，每夜面别四人，各领五骑马，於营四面去营十里外游弈，以备非常。如有警急，奔驰报军。
诸昼日有贼犯营，被犯之营即急击鼓，诸营亦击鼓相应。应讫，无贼之营即止；唯所犯之营，非贼散，鼓声不得辄止。诸军各著衣甲持仗，看大将五方旗所指之方，即是贼来之路，装束兵马，出前布阵，诸军严警。如须兵救，一听大总管进止，不得辄动。
诸夜有贼犯军营，被犯之营击鼓传警，一如昼日，非贼去不得辄止。仍须尽力御捍，百方防备。诸军击鼓传警讫，鼓音即止，各自防备，不得辄动。被犯之营，贼侵逼急，即令告中军，大总管自将兵救；馀军各准常法，於营前后出队布阵，以听进止。
诸狂贼夜来犯，被犯之营但击鼓拒战，不得叫唤。诸营击鼓传警讫，鼓音即止，当头著衣甲防备。被犯之营既鼓声不止，大总管自将兵救。先与诸将平章，兵士或随身将胡桃铃为标记，不然打鼓从内向外，以相救助。其被犯之营，闻鼓铎之声，即知大总管兵至。其军内节度，大总管临时改变处分，每晨朝即共诸军将论一日事，至暮即共论一夜事。若先为久长定法，则恐有漏洩，狂贼万一得知，翻输机便。（其胡桃铃或铎之类，皆不可先定，恐贼知误人也。）
诸且以二万人军，用一万四千人战，计二百八十队。有贼，将出战布阵，先从右虞候军引出，即次右军，即次前军，即次中军，即次后军，即次左军，即次左虞候军。除马军八十队，其步军有二百队。其中军三十六队，左右虞候两军各二十八队，共五十六队，其左右厢四军各二十七队，共一百队。（其分人定队，具军制篇中。）须先造大队，以三队合为一队，虑防贼徒并兵冲突。其队居当军中心，安置使均。其大队一十五队，中军三队，馀六军各二队。通五十人队，合有一百七十队，为战、驻等队。队别通队，及街閒空处，据地二十步；十队当二百步，以八十五队为战队，据地计一千七百步。其八十五队为驻队，塞空处。其马军，各在当战队后，驻军左右，下马立。布阵讫，鼓音发，其弩手去贼一百五十步即发箭，弓手去贼六十步即发箭。若贼至二十步内，即射手、弩手俱舍弓弩，令驻队人收。其弓拏手先络膊，将刀棒自随，即与战锋队齐入奋击。其马军、跳荡、奇兵亦不得辄动。若步兵被贼蹙回，其跳荡、奇兵、马军即迎前腾击，步兵即须卻回，整顿援前。若跳荡及奇兵、马军被贼排退，战锋等队即须齐进奋击。其贼卻退，奇兵及马军亦不得远趁，审知贼惊怖散乱，然可乘马追趁。其驻队不得辄动。前卻打贼，退败收军，举枪卷幡，一依教法。如营不牢固，无险可恃，即军别量抽一两队充驻队，使坚营垒。如其辎重牢固，不要防守，驻队亦须出战也。
诸逢贼布阵，须有次第。先右虞候为首，其次右军，其次前军，其次中军，其次后军，其次左军，其次左虞候。其诸军跳荡、奇兵、马军，各随本军以次行。至战所，并於本军战锋队、驻队前布列，待五方旗节度。如战锋等队打贼不入，其跳荡、奇兵排后即入。每入山谷林木蒙密之处并渡水狭路及下营战处，百里以来，总须搜踏清静。不然，兵引过半，临战下营，伏兵起发，致损军旅。其收军还营，卻抽左虞候先入，即左军、后军、中军、前军、右军、右虞候。
诸贼徒恃险固，阻山布阵，不得横列，兵士分立，宜为竖阵。其阵法：弩手、弓手与战锋队相閒引前，两驻队两边相翊。布列既定，诸军即听角声，其角声节度一准前。看黄旗向贼亚，闻鼓声发，诸军弩手、弓手及战锋队，各令人捉马，一时笼枪，大叫齐入。若弩手、弓手、战锋等队引退，跳荡、奇兵队一时齐入，战锋等队排比回面，还与奇兵同入。如见黄旗卻立不亚及闻金钲声，乃止，膊上架枪引还，各於旧处，准前听角声，卷幡、簇队一准前。如便放散，即更听一会角声，依军次发引。
诸方阵既成，逢贼斗战，或打头，或打尾。打头，其阵行行不前进，阵既不进，自然牢密；如其打尾，头行不停，其阵中閒多有断绝，须面别各定总管，都押句当，勿令断绝。
诸军将战，每营跳荡队、马军队、奇兵队、战锋队、驻队等，分析为五等，当军等别各令一官押领。出战之时，先用某等兵战斗，如更须兵，以次更取某等兵用尽。当营辎重队不得辄用，亦各一官押领，使坚垒，各令知其部伍，不使纷杂。自馀节度，一依横阵。
诸每队布立，第一立队头，居前引战；第二立执旗一人以次立，左傔旗在左次立，右傔旗在右次立。其兵分作五行，傔旗后左右均立。第一行战锋七人次立，第二行战锋八人次立，第三行战锋九人次立，第四行战锋十人次立，第五行战锋十一人次立，并横列鼎足，分布为队。队副一人撰兵后立，执陌刀，观兵士不入者便斩。果毅领傔人，又居后立督战，观不入便斩。并须先知左肩右膊，行立依次。
诸每队，战锋五十人，重行在战队前，布阵立队讫，闻鼓声发，战锋队即入，其两战队亦排后即入。若战队等队有人不同入，同队人能斩其首者，赏物五十段。别队见不入人，能斩其首者，准前赏物。唯驻队人不得辄动。凡与敌斗，其跳荡、奇兵、马军等队，即须量抽人下马当之。队别量抽捉马人，先定名字。若临斗时，捉马人有前卻及应捉撩乱失次第，致失鞍马者，斩。若其贼退，步趁不得过三十步，亦不得即乘马趁。审知贼退，撩乱惊怖，然可骑马逐北，仍与诸队齐进。其折冲、果毅，当斗之时，虽蹔下马，贼徒败退以后，即任骑马检校腾逐。
诸军弩手，随多少布列。五十人为一队，人持弩一具，箭五十只，人各络膊，将陌刀棒一具，各於本军战队前雁行分立，调弩上牙，去贼一百五十步内战，齐发弩箭；贼若来逼，相去二十步即停弩，持刀棒，从战锋等队过前奋击，违者斩。如其共贼相持守捉城邑，其弩手等，即依弩式，看旗发用。
诸队头共贼相杀，左右傔旗急须前进相救；若左右傔被贼缠绕，以次行人急须前进相救；其进救人又被贼缠绕，以次后行人准前急须进救。其前行人被贼杀，后行不救者，仰押官及队副使便斩。但有队被贼缠绕，比队亦须速救，临阵不救者，皆斩。
凡将，须使兵士简静，处分有序，将百万之众，如领一人。每军定一官知高声，营别有虞候差主帅一人知高声，营四面各差一人知高声，队别亦定一人知高声。
诸见贼声高喧闹者，仰押队官及队头便斩。押队官、队头不斩者，即斩押队官及队头。诸军将或在前，或在后，须传声唤队及人者，仰押队官自传，兵士不得辄传。（以上并卫公兵法。）
凡置营，左有草泽，右有流泉，背山险，向平易，通达樵采，牧饮相近。地又有八种不堪安营：山中之高，谓之天柱；泽中之高，谓之地柱；高中之下，谓之天狱；下中之下，谓之地狱；斥卤多石，少草无水，谓之穷极；故邑破营，谓之虚耗；川谷冲口，柴草乾深，谓之天灶；穹崇钅敖形，四面坳泻，谓之沃燋。皆急过勿留。亦不得饮死水。
凡军行营垒，先使腹心及乡导前觇（丑验切）审知，各令候吏先行，定得营地；擘五军分数，立四表候视，然后移营。又先使候骑前行，持五色旍，见沟坑揭（去列反）黄，衢路揭白，水涧揭黑，林木揭青，野火揭赤，以鼓本数应之，仍须数相接。立旗鼓，令相闻见。若渡水逾山，深邃林薮，精骑骁勇搜索，数里无声，四周绝迹。高山树顶，令人远视，精兵四向，要处防御。然后分兵前后，以为镇拓。乃令辎重老少，次步后马，切在整肃，防敌至，人马无声，不失行列。险地狭径，亦以部曲鳞次，或须环回旋转，以后为前，以左为右，行则鱼贯，立则雁行。到前止处，游骑精锐四向散列而立，各依本方下营。一人一步，随师多少。咸表十二辰，竖六旍，长二丈八尺，审子午卯酉地，勿令邪僻。以朱雀旍竖午地，白兽旍竖酉地，玄武旍竖子地，青龙旍竖卯地，招摇旍竖中央。其樵采牧饮，不得出表外。
一说，安营之法与圆阵相侔，每一大营有四十子营，营各四十幕为一部。其一子营皆空，其内八閒，开三径，十二旗，十六鼓，左矛右戟，前楯后弩，旗鼓中央，大将之所。安营之法，其道略同，而附於此。
先据要地及水草
战国吴子曰： 凡行师越境，必审地形，则知主客之向背。地利若不悉知，往必败矣。故军有所至，先五十里内山川形势，使军士伺其伏兵，将必自行，视地之势，因而图之，知其险易也。 
战国秦师伐韩，围阏与。赵遣将赵奢救之，军士许历曰： 秦人不意赵师至此，其来气盛，将军必厚集其阵以待之。不然，必败。 又曰： 先据北山者胜，后至者败。 赵奢即发万人趋之。秦兵后至，争山不得上，赵奢纵兵击之，大破秦军。遂解阏与之围。（与音馀。）
后汉初，诸将征隗嚣，为嚣所败。光武令悉军栒邑，未及至，（栒音询。）隗嚣乘胜使其将王元、行巡将二万馀人下陇，因分遣巡取栒邑。汉将冯异即驰兵，欲先据之。诸将皆曰： 虏兵盛而新乘胜，不可与争。宜止军便地，徐思方略。 异曰： 虏方兵盛临境，忸忄犬小利，（忸忄犬，犹贯习也。谓贯习前事而复为之。尔雅曰 忸，复也。 郭景纯曰： 谓忸忄犬复为之也。 忸音女九反。忄犬音逝。贯音惯。复，扶又反。）遂欲深入。若得栒邑，三辅动摇，是吾忧也。夫 攻者不足，守者有馀 。今先据城，以逸待劳，非所以争锋也。 遂潜往闭城，偃旗鼓。行巡不知，驰赴之。异乘其不意，卒击鼓建旗而出，巡军惊乱奔走，追击数十里，大破之。
后汉武都参狼羌为寇，杀长吏，马援将四千馀人往击之。羌在山上，援军据便地，夺其水草，不与战，羌遂穷困，悉降。
蜀诸葛亮兵要云： 军已近敌，罗落常平明以先发，绝军前十里内，各按左右下道；亦十里之内，数里之外，五人为部，人持一白幡，登高外向，明看隐蔽之处。军至，转寻高而前。第一见贼，转语后第二，第二诣主者，白之。凡候见贼百人以下，但举幡指；百人以上，便举幡大呼。主者遣疾马往视察之。 
诸葛亮出斜谷，是时魏将司马宣王屯渭南。郭淮策亮必争北原，若亮跨渭登原，连兵北山，隔绝陇道，摇荡民、夷，此非国之利也。宣王善之，淮遂屯北原。堑垒未成，蜀兵大至，淮逆击走之。
魏将诸葛诞、胡遵等伐吴，攻东兴，吴将诸葛恪率水军拒之。及恪上岸，部将丁奉与唐咨、吕据、留赞等，俱从山西上。奉曰： 今诸军行迟，若敌据便地，则难与争锋矣。 乃辟诸军使下道，率麾下三千人迳进。时风便，奉举帆二日至，遂据徐塘。天寒大雪，时魏诸将置酒高会，奉见其前部兵少，相谓曰： 取封侯爵赏，正在今日。 乃使兵解铠著胄，持短兵。敌人从而笑焉，不为设备。奉纵兵斫之，大破敌前屯。会据等至，魏军遂溃。
东晋末，宋武帝率师伐南燕慕容超。晋师度岘，慕容超惧，率卒四万就其将段晖等於临朐，（其俱反。）谓其将公孙五楼曰： 宜进据川源，晋军至而失水，亦不能战矣。 临朐有巨蔑水，去城四十里，五楼驰据之。龙骧将军孟龙符领骑居前，奔往争之，五楼乃退，因而大败。
十六国后秦姚兴与前秦苻登相持，登自六陌向废桥，兴乃自将精骑以迎登，使将尹纬领步卒，据废桥以抗登。登因急攻纬，纬将出战，兴驰遣使谓纬曰： 兵法不战而制人者，盖谓此也。苻登穷寇，特宜持重，不可轻战。 纬曰： 先帝登遐，人情扰惧，不因思奋之力枭殄逆竖，大事去矣。 遂与登战，大破之，登众渴死者十二三，其夜大溃。
十六国夏赫连勃勃屯依力川，后秦姚兴将王奚聚羌胡三千馀户於敕奇堡，勃勃进攻之。奚骁悍有膂力，短兵接战，勃勃之众多为所伤。於是堰断其水，堡人窘迫，执奚出降。
东魏将齐神武伐西魏，军过蒲津，涉洛，至许原。西魏将周文帝军至沙苑，齐神武闻周文至，引军来会。诘朝，候骑告齐神武军且至。周文部将李弼曰： 彼众我寡，不可平地置阵。此东十里有渭曲，可先据以待之。 遂军至渭曲，背水东西为阵。合战，大破之。
隋文帝初，突厥寇兰州，隋将贺楼子幹率众拒之，至可洛峐（古哀反）山，与贼相遇。贼众甚盛。子幹阻川为营，贼军不得水数日，人马甚弊，纵击，大破之。
大唐卫公李靖兵法曰： 诸行军下营，虽有泉涧而乏水处，差人监当，勿令浊乱并有践踏。其放牧草亦然。 
识水泉隔山取水越山度险（附）
军行砂碛咸卤之中，有野马黄羊踪，寻之，有水。
乌鸟所集处，有水。
地生葭苇、芦菼、菰蒲之处，下有伏泉。
地有蚁壤之处，下有伏泉。
渴乌隔山取水，以大竹筩雄雌相接，勿令漏洩，以麻漆封裹，推过山外，就水置筩，入水五尺，即於筩尾，取松桦乾草，当筩放火，火气潜通水所，即应而上。
逾越山阻，以縆系竿头，引挂高处，碍固胜人，便即令上，又增縆，次引人，又加大縆，续更汲上，则束马悬车，可以力办。
据仓廪
隋末，天下大乱，李密起兵於雍丘。是时河南、山东大水，死者将半。密将李勣言於密曰： 今人多阻饥，若据得黎阳仓，大事济矣。 密乃遣勣领麾下五千人，自源武济河掩袭，即日克之，开仓恣食，一旬之间，胜兵二十馀万人。
