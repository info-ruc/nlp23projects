<strong>兵五</strong>
孙子曰： 视卒如婴儿，可与之赴深谿；视卒如爱子，可与之俱死。 
抚士
春秋时，楚师伐宋，围萧。萧溃。楚大夫申公巫臣曰： 师人多寒。 楚子於是巡三军，拊而勉之，三军之士皆如挟纊。（纊，绵也。言悦以亡寒。）
又，晋声子诣楚，谓令尹屈建曰： 雍子奔晋，以为谋主。彭城之役，晋、楚遇於靡角之谷。雍子曰： 归老幼，返孤疾，二人役，归一人。简兵蒐乘，（简，择。蒐，阅。）秣马蓐食，师陈焚次，（次，舍也。焚舍，示必死。）明日将战。 行归者，逸楚囚。（欲使楚知之。）楚师宵溃，晋降彭城而归诸宋。楚失东夷，子辛死之，则雍子之为也。 
战国魏以吴起为将，与士卒最下者同衣食。卧不设席，行不骑乘，亲裹赢（音盈）粮，与士分劳。卒有病疽者，吴起为吮之。卒母闻而哭之。或谓之曰： 母子卒也，而将自吮其疽，何哭为？ 母曰： 非然也。往年吴公吮其父，父战不旋踵，遂死於敌。今又吮此子，妾不知其所死处矣。是以哭之。 於是击秦，拔其五城。
刘、项相持之际，田横据有齐地。汉将韩信、灌婴平齐，横走归彭越。汉灭项籍后，横与其徒属五百人入海，居坞（音岛）中。帝使使赦横罪而召之，曰： 横来，大者王，小者侯；（大者，横身。小者，徒属。）不来，且发兵加诛。 横乃与其客二人乘传诣洛阳。至尸乡厩置，谓其客曰： 陛下所以欲见我，不过欲一见我面貌耳。陛下在洛阳，今斩吾头，驰三十里閒，形容尚未能改，犹可知也。 遂自刭，令客奉其头，从使者驰奏之高帝。以王者礼葬。横既葬，二客穿其冢旁，皆自刭。馀尚五百人在海岛中，闻横死，亦皆自杀。於是乃知田横兄弟能得士也。
汉李广历七郡太守，前后四十馀年，得赏赐辄分其麾下，饮食与士卒共之。家无馀财，终不言生产事。将兵乏绝处，见水，士卒不尽饮，不近水；不尽餐，不尝食。宽缓不苛，士以此爱乐为用。
后汉桓帝以段颎为破羌将军，征羌。行军仁爱，士卒疾者，亲自瞻省，手为裹疮。在边十馀年，未尝一日蓐寝。与将士同勤苦，故皆乐为死战。
皇甫规，延熹中为中郎将，持节监讨零吾等羌。会军中大疫，死者十三四。规亲入菴庐，巡视将士，三军感悦。东羌遂遣使乞降。
魏将诸葛诞守寿春，以司马氏累代擅权，遂举兵，称匡辅魏室为辞。司马文王率师讨之，寿春城陷，诞死。文王招其徒，不降。且招且战。数百人拱手为列，每斩一人，辄遣降之，皆曰： 为诸葛公死，无恨。 以至於尽，无一人降。时人比之田横矣。吴将于诠曰： 大丈夫受命其主，以兵救人，既不能克，又束手於敌，吾不取也。 乃免胄冒阵而死。其得士心如此。
西魏将梁椿，性果毅，善於抚纳，所获宝物分赐麾下，故每践敌场，咸得其力。
又王思政守颍川郡城，东魏帅十万攻之，备尽攻击之术，以颍川灌城，陷之。思政知事不济，率左右据土山，谓之曰： 吾受国任城，遽辱王命，力屈道穷，计无所出。惟当效死，以谢朝恩耳。 因仰天大哭。左右皆号恸。思政西向再拜，便欲自刎。先是，齐文襄告城中人曰： 有生致王大将军者，封侯，重赏。若大将军身有损，亲近左右，皆从大戮。 都督骆训谓思政曰： 公常语训等，但将我头降，非但得富贵，亦是活一城人。今高相既有此言，公岂不哀城中士卒！ 固共止之，不得引决。齐文襄遣其散骑常侍赵彦深就土山执手申意。引见文襄，辞气慷慨，悌泗交流，无屈挠之容。文襄以其忠於所事，礼遇甚厚。思政初入颍川，士卒八千人，及城陷之日，存者才三千人，遂无叛者。
后周武帝大举伐齐，次於晋州。初，齐攻晋州，恐周师卒至，於城南穿堑，自乔山属於汾水。帝率诸军八万人，置阵东西二十馀里。帝乘常御马，从数人巡阵处分，所至辄呼主帅姓名慰勉之。将士感见知之恩，各思自励。将战，有司请换马。帝曰： 朕独乘良马，欲何所之？ 齐主亦於北堑列阵。帝欲薄之，以碍堑遂止。自旦至日中，相持不决。申后，齐人乃填堑南引。帝大喜，勒诸军击之，兵才合，齐人便退，逐北斩首万馀级，齐主与其麾下数十骑走还并州，於是齐众大溃。
大唐贞观中，太宗亲征高丽，驾次定州，兵士到者，幸定州城北门亲慰抚之。有从卒一人，病不能起，太宗招至床前，问其所苦，仍敕州县厚加供给。凡在征人欣然，纵有病者，悦以忘疲。师次白岩城，将军李思摩中弩矢，太宗亲为之吮血，由是从行文武竞思奋励。及军回，行次柳城，招集战亡人骸骨，设太牢以祭之，太宗恸哭尽哀，军人无不洒泣。兵士观者，归家以言，其父母曰： 吾儿之死，天子哭之，死无所恨。 
司空李勣每将兵在军，识其臧否，闻人片善，扼腕而从。事捷之日，多推功於下。前后在军所得金帛，皆散之将士。以是人皆为用，所向多克捷。及薨，哭之或有呕血者。
明赏罚
后汉大将曹公每攻城破邑，得靡丽之物，则悉以赐有功者。若勋劳宜赏，则不吝万金；无功冀施，分毫不与。
赏宴不均致败
春秋时，郑师伐宋。将战，华元杀羊食士，（食音嗣。）其御羊斟不与。及战，斟曰： 畴昔之羊，子为政；今日之事，我为政。 与入郑师，故败。
行赏安众
汉高帝已封大功臣三十馀人，其馀争功，未得行封。帝居南宫，从複道上见诸将往往耦语，以问张良。良曰： 陛下起布衣，以此属共取天下，今已为天子，而所封皆萧、曹故人及所亲爱，所诛皆平生雠怨。今军吏计功，以天下为不足用遍封，（言有功者多，而土地少。）而恐以过失及诛，故相聚谋反耳。 帝曰： 为之奈何？ 良曰： 取上素所不快，（言有旧嫌者。）计群臣所共知最甚者一人，先封，以示群臣。群臣见雍齿封，则人人自坚矣。 於是，三月，上置酒，封齿为什邡侯，因趣丞相急定功行封。群臣皆喜曰： 雍齿且侯，我属无患矣。 （趣，读曰促。）
分赏取敌
汉王与韩信、彭越期会击楚，至固陵，不会，楚击汉军，大破之。汉王谓张良曰： 诸侯不从，奈何？ 对曰： 楚兵且破，未有分地，其不至固宜。君王能与共天下，可立致也。今能取睢阳以北至穀城与彭越，自陈以东傅海与齐王信，信家在楚，其意欲复得故邑。能出捐此地，以许两人，使各自为战，则楚易败也。 於是发使，韩信、彭越皆引兵来，围羽垓下。
行赏招降
汉高帝时，陈豨反於代，帝自往击之。至邯郸，喜曰： 豨不南据邯郸，北阻漳水，吾知其无能为也。 上令周昌选赵壮士可令将者，白见四人。帝嫚骂曰： 竖子，能为将乎！ 四人惭，皆伏地上。封各千户，以为将。左右谏曰： 从入蜀汉伐楚，赏未遍行。今封此，何功？ 帝曰： 非汝所知。陈豨反，赵代地皆豨有。吾以羽檄徵天下兵，未有至者，今计唯独邯郸中兵耳。吾何爱四千户，不以慰赵子弟。 皆曰： 善。 及闻豨将皆故贾人，乃多以金购之，豨将多降。（贾音估。）
示惠招降
春秋鲁叔弓帅师围费，弗克，败焉。平子怒，令见费人执之，以为囚俘。冶区夫曰： 非也。（区夫，鲁大夫。）若见费人，寒者衣之，饥者食之，为之令主，而供其乏困，费来如归，南氏亡矣。人将叛之，谁与居邑？若惮之以威，惧之以怒，人疾而叛，为之聚也。若诸侯皆然，费人无归，不亲南氏，将焉入矣。 平子从之，费人叛南氏。
蜀大将关羽围魏氏之樊，留兵将备公安及南郡。吴将吕蒙袭之，兵到南郡，羽下守将麋芳降。蒙入据城，尽得羽及将士家属，蒙皆抚慰，约令军中不得干历人家有求取。蒙麾下士，是汝南人，取民家一笠以覆官铠，官铠虽是公事，蒙犹以为犯军令，不可以乡里故而废法，遂垂涕斩之。於是军中震栗，道不拾遗。蒙朝暮使亲近存恤耆老，问所不足，疾病者给医药，饥寒者赐衣粮。羽府藏财宝，皆封闭以待吴主孙权至。羽还，路数使人与蒙相闻，蒙辄厚遇其使，周游城中，家家致问，或手书示信。羽人还，私相参讯，咸知家门无恙，见待过於平时，故羽吏士无斗心。会权至，羽自知孤穷，乃走麦城，西至漳乡，众皆委羽而降。
军师志坚必胜
春秋时，晋师伐齐，陈於鞍。晋解张御郤克，郑丘缓为右。及战，郤克伤於矢，流血及屦，未绝鼓音，（中军将自执旗鼓，故虽伤而击鼓不息。）曰： 余病矣！ 张曰： 自始合，而矢贯余手及肘，余折以御，左轮朱殷，（乌闲反。）岂敢言病？吾子忍之。 丘缓曰： 自始合，苟有险，余必下推车，子岂识之？然子病矣！ （以其不识推车。）张曰： 师之耳目，在吾旗鼓，进退从之。此车一人殿之，可以集事。（殿，镇也。集，成也。）若之何其以病败君之大事？擐甲执兵，固即死也，（即，就也。擐音患。）病未及死，吾子勉之！ 左并（毕正反）辔，右援枹（音桴）而鼓。马逸不能止，师从之。（晋师从郤克车。）齐师败绩。
东晋将周访讨江、沔閒贼杜曾，访有众八千，进至沌阳。曾锐气甚盛，访曰： 先人有夺人之心，善谋也。 使将军李恒督左甄，许朝督右甄，自领中军，高张旗帜。曾果先攻左右甄。曾勇冠三军，访甚恶之，自於阵后射雉以安众心。令小将赵胤领其父馀兵属左甄，力战，败而复合。胤驰马告急，访怒，叱令更进。胤号哭还战，自辰至申，两甄皆败。访选精锐八百人，自行酒饮之，敕不得辄动，闻鼓音乃进。贼未至三十步，访亲鸣鼓，将士皆腾跃奔赴，曾遂大溃，杀千馀人，遂定汉、沔。
东晋将朱伺善战，人或问之，伺答曰： 诸人以舌击贼，伺唯以刃耳。 又问曰： 将军前后击贼，何以每得胜耶？ 伺曰： 两敌共对，唯当忍之。彼不能忍，我能忍，是以胜耳。 
军将骄败
春秋末，吴子问孙武曰： 敌勇不惧，骄而无虑，兵众而强，图之奈何？ 武曰： 诎而待之，以顺其意；无令省觉，以益其懈怠；因敌迁移，潜伏候待，前行不瞻，后往不顾；中而击之，虽众可取。攻骄之道，不可争锋。 
秦末，项梁起兵吴中，比至定陶，再破秦军，项羽等又斩秦三川守李由，益轻秦，有骄色。宋义谏曰： 战胜而将骄卒惰者，必败。今少惰矣，秦兵日益，臣为君畏之。 梁不听。乃使宋义於齐，说高陵君显（封於高陵。）曰： 公将见项梁乎？ 曰： 然。 义曰： 臣论武信君军必败。公徐行则免，疾行则及祸。 秦果悉起兵益其将章邯，夜衔枚击梁，大破定陶，梁败而死。（梁自号武信君。）
后周末，隋文帝辅政，周大将尉迟迥在河北举兵拒命，遣将略地，河南州县多下之。隋文帝遣将于仲文率兵讨之。仲文军至汴州之东倪坞，与迥将刘子昂、刘浴德等相遇，进击破之。军次蓼（音了）隄，迥将檀让拥众数万，仲文以羸师战。让悉众来拒，仲文伪北，让军颇骄。於是遣精兵左右翼击之，大败让军，生获五千馀人。
隋末，翟让、李密起兵於河南，荥阳郡通守张须陀以兵攻让。让数为须陀所败，闻其来，大惧，将远避之。密曰： 须陀勇而无谋，兵又骤胜骄很，可一战而擒之，公但列阵以待，保为公败之。 让不得已，勒兵将战，密分兵千馀人於林木閒，诈与战不利，军稍卻，密发伏自后掩之，让合击，须陀众大败之，遂斩须陀於阵。
敌屡胜骄不备可败
春秋楚大饥，庸人率群蛮以叛楚，（庸，楚之小国。）楚使庐戢梨侵庸。庸逐之，囚子杨窗。（窗，戢梨官属。）三宿而逸，曰： 庸师众，群蛮聚焉，不如且起王卒，合而后进。 楚将潘尫曰： 不可。姑又与之遇以骄之。彼骄我怒，而后可克。 又与之遇，七遇皆北，（军败曰北。）唯裨、儵、鱼人实逐之。（裨、儵、鱼，庸三邑也。轻楚，故但三邑人逐之。）庸人曰： 楚不足与战矣。 遂不设备。楚子乘驲，会师於临品，（驲，传车也。临品，地名。）分为二队，（队，部也。两道攻矣。）楚将子越自石溪，子员（音筠）自仞以伐庸，遂灭之。
军行自表异致败
春秋时，狄人伐卫，战於荥泽，卫师败绩。卫侯不去其旗，是以败。遂灭卫。
东晋末，桓玄篡晋，宋武帝起义讨之。玄败，溯流奔荆州，留其将何澹之、郭诠、郭昶之守湓口。宋武将何无忌等次桑落洲，澹之等率军来战。澹之常所乘舫旍旗甚盛，无忌谓将曰： 贼帅必不居此，欲诈我耳，宜亟（纪力反）攻之。 众咸曰： 澹之不在其中，纵得无益。 无忌曰： 今众寡不敌，战无全胜。澹之虽不居此舫，取则易获，因纵兵腾之，可一鼓而败也。 遂进攻，获舫，因传呼曰： 得何澹之矣！ 贼中惊扰，无忌之众亦谓然，因乘胜迳进，无忌鼓譟赴之，澹之遂溃。（何澹之表而不处，何无忌悟而取之。）
宋晋安王子勋（音勋）举兵浔阳，宋将殷孝祖讨之。时贼据赭圻，孝祖将进攻之，与贼合战，常以鼓盖自随，军中人相谓曰： 殷统军可谓死将矣。今与贼交锋，而以羽仪自标异，若善射者十手相射，欲不毙，得乎？ 是日，於阵为矢中而死。
东魏大将齐神武与西魏大将周文战邙山。时周文见齐神武出旗鼓，识之，乃募敢勇三千人，令贺拔胜总之，以犯其军。適与齐神武相遇，时募士皆用短兵接战，胜逐齐神武数里，刃垂及之。会胜马为流矢所中，死，比副骑至，齐神武已逸去。
东魏将高敖曹与侯景等攻魏将独孤如愿於金墉城，大将周文帝率众救之，战於邙山。敖曹心轻敌，建旗盖以陵阵，周人尽锐击之，一军皆没，敖曹轻骑走河阳城，仰呼索县绳，又不得，拔刀剜门，追兵至，敖曹奋头诟曰： 来！吾与尔开国公。 追者斩之。
师行众悲恐则败
后燕慕容垂遣其子宝步骑七万伐后魏，战於参合陂，大败。宝以数千骑奔免，士众还者十一二。宝恨参合之败，屡言魏有可乘之机。垂由是自率大众伐魏。至参合陂，见往年战处积骸如山，设吊祭之礼，死者父兄一时号哭，军中皆恸。垂惭愤欧血，因而寝疾，卻还，道卒。
声感人（附）
夫声感人。享宴将士，以激励於众，酒酣，使拔剑起舞，作朋角抵，伐鼓叫呼，以增其气。丝竹哀怨之声不可奏，使人凄怆，损锐气，挫壮心，则难胜敌。（汉王围项羽垓下，令师人四面楚歌，羽众久苦征战，思归，遂溃。晋将刘琨守太原，群胡围之，琨计窘，吹笳，声寥亮。胡人久倦征戍，夜闻遂溃。并具先攻其心篇中。斯以声感人也。）
孙子曰： 昔之善战者，先为不可胜，（先咨之庙堂，虑其危难，然后高垒深沟，使兵士练习，故敌不得胜。）以待敌之可胜。（以此守备之固，待敌之阙，则可胜之。）不可胜在己，（言守备之固，制敌在外。）可胜在敌，（守备之固自修理，以俟敌之虚懈。已见敌有阙漏之形，然后可胜。）故善战者能为不可胜，不能使敌必可胜。（若敌晓练兵事，策与道合，深为己备者，亦不可强胜之。）故曰胜可知而不可为。（敌有备也。已料敌，见敌形者，则胜负可知。若敌密而无形，亦不可强使为败。故范蠡曰： 时不至，不可强生；事不究，不可强成。 ）不可胜者，守也；（形藏也。若未见其形，彼众我寡，则自守也。）可胜者，攻也。（敌攻己，乃可胜也。已见其形，彼寡我众，则可攻。）故善守者，藏於九地之下。 （善守备者，务因其山川之阻，丘陵之固，使不知所攻。言其深密，藏於九地之下。）又曰： 城有所不攻。 （固而多粮。）
守则有馀
后汉凉州贼王国围陈仓，左将军皇甫嵩督前将军董卓救之。卓欲速进赴陈仓，嵩不听。卓曰： 智者不后时，勇者不留决。速救则城全，不救则城灭，全灭之势，在於此也。 嵩曰： 不然。百战百胜，不如不战而屈人之兵。是以先为不可胜，以待敌之可胜。不可胜在我，可胜在彼。彼守不足，我攻有馀。有馀者动於九天之上，不足者陷於九地之下。今陈仓虽小，城守固备，非九地之陷也。王国虽强，而攻我之所不救，非九天之势也。夫势非九天，攻者受害；陷非九地，守者不拔。国今以陷受害之地，而陈仓保不拔之城，我可不烦兵动众，而取全胜之功，将何救焉！ 遂不听。王国围陈仓，自冬迄春，八十馀日，城坚守固，竟不能拔。贼众疲弊，果自解去。
守拒法（附）
城有不可守者：大而人少；小而众多；粮寡而柴水不供；垒薄而攻具不足；土疏地下，灌溉可汎；邑阙人疲，修缉未就。凡若此类，速徙之。
垒高土厚，城坚沟深，粮实众多，地形险阻，所谓无守而无不守也。故曰： 善守者，敌不知其所攻。 
凡筑城，下阔与高倍，上阔与下倍。城高五丈，下阔二丈五尺，上阔一丈二尺五寸。高下阔狭，以此为准。料功：上阔加下阔，得三丈七尺五寸，半之，得一丈八尺七寸五分；以高五丈乘之，一尺之城，积数得九十三丈七尺五寸。每一功，日筑土二尺，计功约四十七人。一步五尺之城，计役二百三十五人；一百步，计功二万三千五百人；三百步，计功七万五百人。率一里，则十里可知。其出土负篑，并计之大功之内。（以城中壮男为一军，壮女为一军，老弱为一军，三军无令相遇。壮男遇壮女，则志散而力不专。遇老弱，则老使壮悲，弱使强怜。悲怜在心，则勇人更虑，壮夫不战。）
凡敌欲攻，即去城外五百步内，井、树、墙、屋并填除之。井有填不尽者，投药毒之。木石砖瓦，茭刍百物，皆收之。入不尽者，并焚除之。其什物、五穀、糗糒、鱼盐、布帛、医药、功巧、戎具、锻冶、秸藁、茅荻、芦苇、灰沙、铁炭、松桦、蒿艾、脂麻、皮毡、荆棘、笓篱、釜镬、盆瓮、礨木、锹斧、锥凿、刀锯、长斧、长刀、长锥、长鎌、长梯、短梯、大钩、连锁、连枷、连棒、白棒、芦竹，为稕（之顺反）插以松桦，城上城下，咸先蓄积，缘人閒所要公私事物，一切修缉。
抛石，大小随事。
礨木，长五尺，径一尺，小至六七寸。
城外四面壕内，去城十步，更立小隔城，厚六尺，高五尺，仍立女墙。（谓之羊马城。）
城门县板木，为重门。
城门扇及楼堠，以泥涂厚，备火。
城门先造连拒、马鎗、壮锐，以锁连之。
城内面别穿井四所，置水车，大瓮二十口，灶十所。
卻敌上建堠楼，以版跳出为橹，与四外烽戍，昼夜瞻视。
城壕，面阔二丈，深一丈，底阔一丈，以面阔加底积数大半之，得数一丈五尺，以深一丈乘之，凿壕一尺，得数一十五丈。每一人功，日出三丈，计功五人；一步五尺，计功二十五人；十步，计功二百五十人；百步，计功二千五百人；一里，计功七万五百人。以此为率，则百里可知。
弩台，高下与城等，去城百步，每台相去亦如之。下阔四丈，高五丈，上阔二丈，上建女墙。台内通闇道，安屈膝梯，人上便卷收。中设毡幕，置弩手五人，备乾粮水火。
城上一步一甲卒，十步加五人，以备杂供之要。五步有伍长，十步有什长，五十步、百步皆有将长，文武相兼，量材受任，而统领精锐。骁勇简募或十队、二十队、三十队，大将、副将各领队，巡城晓喻，激励赴救。
城上立四队，别立四表，以为候视：若敌欲攻之处，则去城五六十步，即举一表；橦梯逼城，举二表；敌若登梯，举三表；欲攀女墙，举四表。夜即举火如表。城上四队之间，各置八旗：若须木扌禀（音禀）拯板，举苍旗；须灰炭稕铁，举赤旗；须檑木樵苇，举黄旗；须沙石砖瓦，举白旗；须水汤不洁，举黑旗；须战士锐卒，举熊虎旗；须戈戟弓矢刀剑，举鸷旗；须皮毡麻&amp;&amp;锹斧凿，举双兔旗。城上举旗，主当之官随色而供。城内老小丁女，除营食之外，皆令膺役城上，分为八队，使识文者点检常旗，备拟物为八部。
城内对敌营，自凿城内为闇门，多少临事，令五六寸勿穿，或於中夜，於敌初来，营列未定，精骑从突门跃出，击其无备，袭其不意。
城门先自凿扇为数十孔，出强弩射之，长矛刺之，则敌不得近门。
栈，以泥厚涂之，备火。柴草之类贮积，泥厚涂之，防火箭飞火。
转关桥，一樑，端著横检，按去其检，桥转关，人马不得过度，皆倾水中。
笓（音毗）篱战格，於女墙上跳出〈扌豖〉，去墙三尺，著横检，〈扌豖〉端安鎋，以荆柳编为之，长一丈，阔五尺，县安〈扌豖〉端，用遮矢石。
布幔，複布为之，以弱竿县挂於女墙外，去墙外七八尺，以折抛石之势，则矢石不复及墙。
木弩，以黄连桑柘为之，弓长一丈二尺，径七寸，两弰三寸，绞车张之，大矢自副，一发，声如雷吼，败队之卒。
燕尾炬，缚苇草为之，尾分为两歧，如燕尾状，以油蜡灌之，加火，从城坠下，使人骑木驴而烧之。
松明，以铁锁縋下，巡城照，恐敌人夜中乘城而上。夜中城外每三十步县大灯於城半腹，置警犬於城上，吠之处，即须加备。
脂油炬，於城中四衢、要路、门户，晨夜不得绝明，用备非常。
行炉，镕铁汁，舁行，以洒敌人。
游火，铁筐盛火，加脂蜡，锁县縋下，烧穴中〈片空〉城人。
灰麸、糠粃，因风於城上掷之，以眯敌目，因以铁汁洒之。
连梃，如打禾连枷状，打女墙外上城敌人。
钗竿，如枪，刃为两歧，用叉飞梯及人。
钩竿，如鎗，两旁有曲刃，可以钩物。
油囊，盛水，於城上掷安火车中，囊败火灭。
天井，敌攻城为地道来返，自於地道上直下穿井以邀之，积薪安井中，加火薰之，敌人自焦灼。
地听，於城内八方穿井，各深二丈，以新甖用薄皮裹口如鼓，使聪耳者於井中讬甖而听，则去城五百步内悉知之。审知穴处，助凿迎之，与外相遇，即就以乾艾一石，烧令烟出，以板於外密覆穴口，勿令烟洩，仍用鞴袋鼓之；又先为桔槔县铁锁，长三丈以上，束柴苇焦草而燃之，坠於城外所穴之孔，以烟燻之，敌立死。
城上八队之间，安转关小抛二，机关大抛一，云梯、撞抛等其閒。先从城身，用木出跳，为重女墙，高於土女墙五寸以上，以板覆其上，随事缓急而开闭之。敌若以大石击墙楼，石下之处，出跳空中，县生皮毡毯等袋，以乘其石。
城内人家，咸令置水防火，先约失火者斩。火发之处多，恐奸人放火，但令便近主当八部官人，领老小丁女救之。火起，所部急白大将，大将领亲信人左右救火。城中有卒惊及杂人，城上不得辄离职掌，乱走街巷者斩。
敌若推轮排来攻，先以抛打，手抛既众，所中必多，来者被伤，力不齐矣。
凡攻城之兵，御捍矢石，头戴｛豕虫｝帽，仰视不便，袍甲厚重，进退又难，前既不得上城，退则其帅逼迫，人众烦闹。我作转关女墙，腾出城外，以辘轳坠铁索，索头安铁鸱脚，当聚闹之处，掷下拨人。
敌若兵众气盛，将卒有疑，即回易左右前后，或替一日再动，或数夜不移，审察安危，随时变改。
飞书檄必诱我人，速封，驰送大将。
每夜巡城，皆改易契，令信人持伪契巡行，所由不觉，罚之，觉则送使。有外往来，主司押领上使，辄不得问其事由，外人辄不得与语。
敌若纵火焚楼堞，以粗竹长一丈，锼（音搜）去节，以生薄皮合缝为袋，贮水三四石，将筩内於袋内，急缚如溅筒，令壮士三五人撮水口，急蹙之救火。每门常贮两具。如无竹，以木合筩，漆之而用，并小溅筩二十具兼助之。门内常以瓮贮水添用。
散若推〈车童〉车，我作粗铁镮，并屈桑木为之，用索相连，〈车童〉头適到，速以镮串〈车童〉头，於其傍便处，分令壮士牵之翻倒，弓弩两射，自然败走。
散若木驴攻城，用铁蒺藜下而敦之。其法：以熟铁阔径尺长一尺二寸四条，纵横布如蒺藜形，镕生铁灌其中央，重五十斤，上安其鼻，连锁掷下，敦讫，以辘轳拗上。若木驴上有牛皮并泥，敦著即举，速放火炬，灌油烧火。
凡敌攻城，多背旺相，起土为台。我於城内薄筑，长高於敌台一丈已上，即自然制彼，无所施力。
又於城上以木为棚，容兵一队，高长柄铁钩、陌刀、锥斧，随要便以为之备。若敌攀女墙踊身，待其身出，十钩齐搭，掣入城中，斧刀助之。
城若卑地下，敌人壅水灌城，筑筑墙壅诸门及陷穴处，更於城内促团周匝，视水高中而阔筑墙，墙外取土，高一丈以上城立，立后於墙内取土，而薄筑之。精兵备城，不得杂役。如有洩水之处，即十步为一井，井内潜通引洩漏。城中速造舡一二十只，简募解舟楫者，载以弓弩、锹，每舡载三十人，自暗门衔枚而出，潜往斫营，决彼隄堰，觉即急走，城上鼓噪，急出兵助之。
敌有骁勇冲门入来，门内多穿坑阱，又於重墙内，卒出其不意，敌必傍走，自入阱中。
城门外简择健卒，贮备器具，看敌懈怠，即开门，骁勇齐击，乘驰逐北不得过二百步，缓急城上应接易为。
敌攻日久，众巧俱施，蚁附缘城，不惜士众，野无所得，粮路又绝，兵众离心，将帅懈倦，必精兵拥守，防我城门。我当乘閒，骁雄四出，与城上人应期，内外齐攻。专精与疲怠者，尤绝必须审察，贼多伪谋。其所穴之孔，於城内深阔为坑，坑上安转关板桥，若敌入来，得三五十人后，启发机关，自然先毙。
铁菱，状如铁蒺藜，要路、水中置之，以刺人马。
陷马坑，长五尺，阔一尺，深三尺，坑中埋鹿角枪、竹签，其坑似亚字相连，状如钩锁，以草及细尘覆其上。军城、营垒、要路皆设之。
拒马枪，以木径二尺，长短随事，十字凿孔，纵横安检，长一丈，锐其端，可以塞城门、巷、要路，人马不得奔驰。
木栅，为敌所逼，不及筑城垒，或因山河险势，多石少土，不任版堞，乃建立木为之，方圆高下随事，深埋木根，重複弥缝，其阙内重加短木为閤道，外柱木重长出四尺为女墙，皆泥涂之，内七尺又立閤道，内柱上布板木为栈，立栏杆於栅上。县门、壅墙、濠堑、拒马防守，一如城垒法。
烽台，於高山四顾险绝处置之，无山亦於孤迥平地置。下筑羊马城，高下任便，常以三五为准。台高五丈，下阔二丈，上阔一丈，形圆。上建圆屋覆之，屋径阔一丈六尺，一面跳出三尺，以板为上覆下栈。屋上置突灶三所，台下亦置三所，并以石灰饰其表里。复置柴笼三所，流火绳三条，在台侧近。上下用屈膝梯，上收下乘。屋四壁开觑贼孔及安视火筒，置旗一口，鼓一面，弩两张，抛石、礨木、停水瓮、乾粮、麻蕴、火钻、火箭、蒿艾、狼粪、牛粪。每晨及夜平安，举一火；闻警，固举二火；见烟尘，举三火；见贼，烧柴笼。如每晨及夜，平安火不来，即烽子为贼所捉。一烽六人，五人为烽子，递知更刻，观视动静；一人烽率，知文书、符牒、转牒。
马铺，每铺相去三十里，於要路山谷閒，牧马两匹，与游奕计会。有事警急，烟尘入境，即奔驰报探。
土河，於山口贼路，横断道，凿阔二丈，深二尺，以细沙散土填平，每日检行，扫令净平，人马入境，即知足迹多少。
游奕，於军中选骁果、谙山川泉井者充，常与烽铺土河计会交牌，日夕逻候（逻，卢个反。）於亭障之外，捉生问事。其军中虚实举用，勿令游奕人知。其副使子将，并久军行人，取善骑射者兼。
令人枕空胡禄卧，有人马行三十里外，东西南北，皆响见於胡禄中，名曰 地听 ，则先防备。
