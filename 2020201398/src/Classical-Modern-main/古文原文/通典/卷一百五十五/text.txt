<strong>兵八</strong>
孙子曰： 锐卒勿攻。强而避之，（避其所长也。彼府库充实，士卒强盛，则当备避以待其虚。欲以弱制强，不若变也。）少而逃之，（高壁垒，勿与战也。彼众，我之师寡，不可敌，则当自逃，守匿其形。）不若则能避之。（引兵备之，强弱不敌，势不相若，则引军避，待利而动。）故小敌之坚，大敌之擒。（小不能当大也。言小国不量其力，敢与大邦为仇，虽权时坚城固守，然后必见擒获。春秋传曰： 既不能强，又不能弱，所以败也。 ）无邀正正之旗，无击堂堂之阵，此理变者也。（正正者，整齐也。堂堂者，大也，威盛貌。正正者，孤特之象也。言敌前有孤特之兵，后有堂堂之阵，必有倚伏诈诱之谋，审察以待，勿轻邀截也。此理变诈。）是故朝气锐，昼气墯，暮气归。善用兵者，避其锐气，击其墯归，此理气者也。 （避其精锐之气，击其懈墯、欲归，此理气者。故曹刿曰： 夫战，勇气也。一鼓作气，再而衰，三而竭。彼竭我盈，故克之。 ）
避锐
战国魏武侯问吴起曰： 暴寇卒至，掠吾田野，取吾牛马，则如之何？ 起曰： 暴寇之来，必精且强。善守勿应，潜伏路傍。暮去必卒，朝乘重装。骁骑逐击，势必莫当。遇我伏内，如雪逢汤。 
后汉末，袁尚据邺，率兵围击兄谭於南皮，留苏由、审配守。曹公围邺，尚还救邺，诸将皆以为 此归师，人自为战，不如避之 。公曰： 尚从大道来，当避之；若循西山来者，此成擒耳。 尚果循西山来，临滏（音父）水为营。夜遣兵犯围，公逆击破走之，城中崩溃。
东晋末，宋武帝伐南燕慕容超，岭南贼卢循、徐道覆乘虚袭建业。循多疑少决，每欲以万全为虑，谓道覆曰： 大军未至，晋吏部尚书孟昶便睹风自裁，大势言之，自当计日溃乱。今决胜负於一朝，既非必定之道，且杀伤士卒，不如按兵待之。 宋武奔还拒守。宋武曰： 贼若新亭直上，且当避之；回泊蔡洲，乃成擒耳。 於是登石头城以睹循军，初见引向新亭，宋武顾左右失色。既而回泊蔡洲。道覆犹日日欲上，循禁之。使羸老悉乘舟舰向白石。宋武虑其从白石步上，乃率刘毅、诸葛长民北出拒之。贼遂率众数万屯丹阳郡。宋武率诸军驰归。众虑贼过江，咸谓当迳还拒战。宋武乃先引军还石头，众莫之晓。是日大热，三军疲顿，既入城，解甲息士，洗浴饮食，久之，乃出列阵於南塘。参军褚叔度、朱龄石率劲勇千馀人过淮。贼数千，皆长刀矛鋋，精甲耀日，奋跃争进。龄石所领多鲜卑，善步槊，并结阵以待之。贼短兵弗能抗，死伤者数百人，乃退走。
坚壁持久候隙破之
蜀先主率大众东伐吴，吴将陆逊拒之。蜀主从建平连围至夷陵界，立数十屯，以金帛爵赏诱动诸夷，先遣将吴班以数千人於平地立营，欲以挑战。诸将皆欲击之，逊曰： 备举军东下，锐气始盛，且乘高守险，难可卒攻，攻之纵下，犹难尽克，若有不利，损我大势，非小故也。今但且奖励将士，广施方略，以观其变。若此閒则是平原广野，当恐有焱（音标）沛交驰之忧。今缘山行军，势不得展，自当疲顿於木石之间，徐制其弊耳。 备知其计不行，乃引伏兵八千人，从谷中出。逊曰： 所以不听诸君击班者，揣之必有巧故也。 诸将并曰： 攻备当在初，今乃令入五六百里，相衔持经七八月，其诸要害已固守，击之必无利矣。 逊曰： 备是猾虏，更尝事多，其军始集，思虑精专，未可干也。今住已久，不得我便，兵疲意沮，计不复生，犄角此寇，正在今日。 乃攻一营，不利。逊曰： 吾已晓破之之术。 乃令各持一把茅，以火攻拔之。俄尔势成，遂率诸军同时俱攻，破四十馀营。备升马鞍山，陈兵自绕。逊督促诸军四面蹙之，土崩瓦解，死者万数。备因夜遁。
坚壁挫锐
春秋时，晋将栾书伐楚。将战，楚晨压晋军而阵。（压窄其未备。）军吏患之。裨将范匄（音盖）趋进，曰： 塞井夷灶，阵於军中，而疏行（户郎反）首。（疏行首者，当阵前决开营垒，为战道。）晋、楚唯天所授，何患焉？ 书曰： 楚师轻窕，（土凋反。）固垒而待之，三日必退。退而击之，必获胜焉。 终败楚师。
秦将王翦率兵六十万击楚，楚王悉国中兵以拒之。王翦至，坚壁而守之，不肯战。楚兵数出挑战，终不出。王翦日休士洗沐，而善饮食拊循之，亲与士卒同食。久之，王翦使人问军中戏乎？对曰： 方投石超距。 於是王翦曰： 士卒可用矣。 楚又数挑战而秦不出，乃引而东。翦因举兵追之，令壮士击，大破楚军｛艹郸｝南，因而灭其国。
汉景帝初，吴王濞反，总兵渡淮，与楚战，遂败棘壁，乘胜前，锐甚。梁孝王恐，遣六将军击吴，又败，梁两将士卒皆还走。梁数使使报汉大将周亚夫求救，亚夫不许。又使使恶（乌路反）亚夫於帝，帝使人告之救梁，亚夫复守便宜，不行。梁使韩安国及楚死事相弟张羽为将军，（楚相张尚，谏吴王而死。）乃得颇败吴兵。吴兵欲西，梁城守坚，不敢西，即走亚夫军，会下邑。吴师欲战，亚夫坚壁，不肯战。吴粮绝，卒饥。数挑战，遂死奔亚夫壁，亚夫终不出。军中夜惊，内相攻，扰乱至帐下，亚夫卧不起，顷之，复定。吴士卒多饥死，遂以叛散。
后汉更始初，光武在河北击铜马贼於鄡，吴汉将突骑来会清阳。贼数挑战，光武坚营自守；有出卤掠者，辄击取之，（卤与虏同，掠夺取之。）绝其粮道。积月馀日，贼食尽，夜遁去，追至馆陶，大破之。受降未尽，而高湖、重连贼从东南来，与铜马馀众合，光武复与大战於蒲阳，悉破降之。
魏末，吴将诸葛恪围新城，司马景王使镇东将军毌丘俭、扬州刺史文钦等拒之。俭、钦请战，景王曰： 恪卷甲深入，投兵死地，其锋未易当。且新城小而固，攻之未可拔。 遂命诸将高垒以弊之。相持数月，恪攻城力屈，死伤太半。景王乃令钦督锐卒趣合榆，要其归路，俭帅诸军以为后继。恪惧而遁，钦逆击，大破之，斩首万馀级。
十六国前赵刘曜遣将讨氐羌，大酋权渠率众保险阻，曜将游子远频败之。权渠欲降，其子伊馀大言於众中曰： 往日刘曜自来，犹无若我何，况此偏师自欲降乎！ 遂率劲卒五万人，晨压子远垒门。左右劝出战，子远曰： 吾闻伊馀有专诸之勇，庆忌之捷，士马之强，人百匪敌；其父新败，怒气甚盛；且西戎劲悍，其锋不可拟也。不如缓之，使气竭而击之，此曹刿之胜也。 乃坚壁不战。伊馀有骄色。子远候其无备，夜分，誓众秣马蓐食；先晨，具甲扫垒而出；迟（直吏反）明，设覆而出战，擒伊馀於阵，尽俘其众。
宋桂阳王休范举兵於浔阳，已发东下，宋朝惶骇。宋相齐高帝议曰： 昔上流谋逆，皆因淹缓，至於覆败。休范必远惩前失，轻兵急下，乘我无备。今应变之术，不宜在远，若偏师失律，则大沮众心。宜顿新亭、白下，坚守宫掖、东府、石头以待。贼千里孤军，后无委积，求战不得，自然瓦解。请顿新亭以当其锋。 休范果败。
大唐武德中，太宗领兵征薛仁杲於折（思历反）墌（之恕反）城。贼有十馀万，兵锋甚锐，数来挑战。诸将咸请战，太宗曰： 我士卒新经挫衄，锐气犹少，贼骤胜，必轻进好斗。我且闭壁以折之。待其气衰而后击，可一战而破，此万全计也。 因令军中曰： 敢言战者斩！ 相持者久之。贼粮尽，军中颇携贰，其将翟长孙、梁胡郎率所部相继来降。太宗知仁杲心腹内离，谓诸将曰： 可以战矣。 令行军总管梁实营於浅水原以诱之。贼大将宗罗睺自恃骁悍，求战不得，气愤者久之，及是尽锐攻梁实，冀逞其志。梁实固险不出，以挫其锋，罗睺攻之愈急。太宗度贼已疲，复谓诸将曰： 彼气将衰，吾当取之必矣。 申令诸军，迟明合战。复令将军庞玉阵於浅水原南，出贼之右，以先饵之。罗睺并军共战，玉军几败。太宗亲御大军，奄自原北，出其不意。罗睺回师相拒，我师表里齐奋，呼声动天。罗睺气夺，於是大溃。
武德中，太宗率师往河东讨刘武周，江夏王道宗时年十七，从军。太宗登玉壁城睹贼，顾谓道宗曰： 贼恃其众，来邀我战，汝谓如何？ 对曰： 群贼锋不可当，易以计屈，难与力竞。今深壁高垒，以挫其锋。乌合之徒，莫能持久，粮运致竭，自当离散，可不战而擒。 太宗曰： 汝意见暗与我合。 后贼果食尽夜遁，追及介州，一战败之。
不战挫锐
大唐武德中，李靖随河閒王孝恭讨萧铣，师至於清江，克铣，遣其将乘胜入北江，铣悉兵以拒之。孝恭将战，李靖止之曰： 楚人轻锐，难与争锋。今新失荆门，尽兵出战，此救败之师也，非其本图，势不能久。一日不战，贼必两分，留轻兵以抗我，退羸师以自守，此即势隳力弱，击之必捷。 孝恭不从，遣靖按营，自以锐师水战。孝恭果败，奔於南岸。（河閒违之而败。）
敌饥以持久弊之
后汉初，河南贼董宪招诱五校馀贼步骑数千人屯建阳，去昌虑三十里。光武亲征，至蕃，（音反。）去宪所百里。诸将请进，帝不听，知五校乏食当退，敕各坚壁以待其弊。顷之，五校粮尽，果引去。帝乃亲临，四面攻宪，三日，大破之。
后汉王霸、马武既破周建、苏茂营，贼复聚众挑战，霸坚卧不出，军吏皆曰： 茂前日已破，今易击也。 霸曰： 不然。苏茂客兵远来，粮食不足，故数挑战，以徼（吉尧反）一切之胜。（徼，要也。一切，犹权时也。）今闭营休士，所谓不战而屈人之兵，善之善者也。 茂、建既不得战，乃引还营。其夜，建兄子诵反，闭城拒之，茂、建遁去，诵以城降。
后汉末，青州黄巾众百馀万入兖州界，刺史刘岱欲击之，鲍信谏曰： 今贼众百万，百姓皆震恐，士卒无斗志，不可敌也。观贼众群辈相随，军无辎重，唯以钞掠为资。今不若畜士众之力，先为固守，使彼欲战不得，攻则不能，其势必离散，然后选精锐据其要害，击之可破也。 岱不从，遂与战，果为所杀。（刘岱违之而败。）
后汉末，荀攸从曹公征张绣。攸言曰： 绣与刘表相恃为强，然绣以游军仰食表，表不能供也，势必离。不如缓军以待之，可诱而致也。 不从。表果救之，军不利。曹公谓攸曰： 不用君言至是。 （曹公违之而败。）
隋炀帝征高丽，九军已渡鸭渌水，粮尽，议欲班师。诸将多异同，又不测帝意。会高丽国相乙支文德来诣其营，都将宇文述不能执，文德逃归。述内不自安，遂与诸将更进追击。时文德见军中多饥色，欲疲述众，每斗便北，述一日之中七战皆捷，既恃骤胜，又内逼群议，於是遂进逼平壤城。文德伪降，述料攻之未可卒拔，因而班师，文德随击之，大败。（文德七战七北，迁延令敌饥疲，亦同持久之义。）
隋末，宇文化及弑炀帝后，率兵来攻李密於黎阳。密知化及粮且尽，因伪与和，以弊其众。化及弗之悟，大喜，恣其兵食，冀密馈之。会密下有人获罪，亡投化及，具以告密情。化及大怒，其食又尽，乃渡永济渠，与密战於童山之下，自辰达酉。密为流矢所中，（丁仲反。）顿於汲县。化及掠汲郡，北趣魏县。其将陈知略、张童仁等率所部兵归於密者，前后相继。
大唐武德初，刘武周据太原，使其将宋金刚屯於河东。太宗往征之，谓诸将曰： 金刚悬军千里，深入吾地，精兵骁将，皆在於此。武周自据太原，专倚金刚，以为捍蔽。金刚虽众，内实空虚，虏掠为资，意在速战。我坚营蓄锐，以挫其锋，分兵汾、隰，冲其心腹，彼粮尽计穷，自当遁走。当待此机，未宜速战。 於是遣刘弘等绝其粮道，其众遂馁，金刚乃遁。
因敌饥乘其弊而取之
汉王以项籍约中分天下，汉欲西归，张良、陈平说曰： 汉有天下太半，而诸侯皆附之。楚兵疲食尽，此天亡之时也，不如因其饥而遂取之。今释之不取，所谓养虎自遗患也。 从之，终灭羽。
因敌三鼓气衰败之
春秋时，齐师伐鲁。鲁庄公将战，曹刿请从，公与之同乘。战於长勺，公将鼓之，刿曰： 未可。 齐人三鼓，刿曰： 可矣。 齐师败绩。公问其故，对曰： 夫战，勇气也。一鼓作气，再而衰，三而竭。彼竭我盈，故克之。 
晋将毌丘俭、文钦反，司马景王遣邓艾督太山军屯乐嘉，钦将攻艾，景王衔枚径造乐嘉。钦子鸯，年十八，勇冠三军，谓钦曰： 及其未定，请登城鼓譟，击之可破也。 既谋而行，三鼓譟而钦不能应，鸯退，相与引而东。景王谓诸将曰： 钦走矣。 发锐军以追之。诸将曰： 钦旧将，鸯少而锐，引军内入，未有失利，必不走也。 王曰： 一鼓作气，再而衰，三而竭。鸯三鼓而钦不应，其势已屈，不走何待。 钦将遁，鸯曰： 不先折其势，不得去也。 乃与骁骑十馀推锋陷阵，所向皆披靡，遂引去。王遣骁骑八千翼而追之，钦父子与麾下走保项。俭闻钦败，弃众宵遁淮南。安风津都尉追俭，斩之。
致敌力疲夹攻败之
后汉初，光武遣将王霸、马武击河南贼周建於垂惠。贼帅苏茂将五校兵四千馀人救建，而先遣精骑遮击马武军粮，武往救之。建从城中出兵夹击武，武恃霸之援，战不甚力，为茂、建所败。武军奔过霸营，大呼求救。霸曰： 贼兵盛，出必两败，努力而已。 闭营坚壁。军吏皆诤之。霸曰： 茂兵精锐，其众又多，吾吏士心恐，而马武与吾相恃，两军不一，此败道也。今闭营固守，示不相援，贼必乘胜轻进；马武无救，其战自倍。如此，茂众疲劳，吾承其弊，乃可克也。 茂、建果悉出兵攻武。合战良久，霸军中壮士路润等数十人断发请战。霸知士心锐，乃开营后，出精骑袭其背。茂、建前后受敌，惊乱败走。
十六国前燕慕容俊已克幽、蓟，至於冀州，冉闵帅骑拒之，与俊将慕容恪相遇於魏昌。闵将董闰言於闵曰： 鲜卑乘胜气劲，不可当也，请避之以溢其气，然后济师以击之，可以捷也。 闵怒曰： 吾成师以出，将平幽州，斩慕容俊。今遇恪而避之，人将侮我矣。 闵威名素震，燕众咸惮之。恪谓诸将曰： 闵勇而无谋，一夫之敌耳。虽有甲兵，不足击也。吾今分军为三部，掎角以待之。闵性轻锐，又知吾军势非敌，必出万死冲吾中军。吾今贯甲厚阵以俟其至，诸军但励卒，从傍须其战合，夹而击之，必克。 闵与恪遇，十战皆败之。恪乃以铁锁连马，简善射鲜卑勇而无刚者五千，方阵而前。闵乘骏马，左仗双刃矛，右执钩戟，顺风击之，斩鲜卑三百馀级。俄而燕骑大至，围之数周。闵众寡不敌，跃马溃围东走，行二十里，为恪所擒。
阵久疲致败
大唐武德中，太宗围王充於东都，窦建德悉众来救，太宗顿武牢拒之。建德阵於汜（音祀）水东，弥亘数里。诸将有惧色，太宗将数骑登高丘以观之，谓诸将曰： 贼起山东，未见大敌，今渡险而嚣，是军无政令；逼城而阵，有轻我心也。我按兵不出，待彼气衰，阵久卒饥，必将自退，追而击之，何往不克。 建德列阵，自卯至午，兵士饥倦，皆列坐，又争饮水。太宗令宇文士及率三百骑经贼阵之西，驰而南，诫之曰： 贼若不动，止宜引归。如其觉动，宜引东出。 士及才过，贼众果动。太宗曰： 可击矣。 乃命骑将建旗列队，自武牢城乘高入南山，循谷而东，以掩贼背。建德遽引其阵，卻上东原，未及整列，太宗率轻骑击之，所向披靡。程咬金等众骑缠幡而入，直突出贼阵后，齐张旗帜，表里俱奋，贼徒大溃，生擒建德。
武太后初，徐敬业起兵於扬州，武太后令将军李孝逸讨之，敬业拒於高邮之下阿谿。敬业置阵既久，士卒多疲怠，皆顾瞻，阵不能整。孝逸遂率众击之，因风纵火，敬业惧烧而退，孝逸进击，大破之。
孙子曰： 出其不意。 （攻其空虚，出其不意之涂也。故太公曰 动莫神於不意，胜莫大於不识 也。）
出其不意
后汉初，光武遣将邓禹西征，至河东，禹击更始将王匡，禹军不利。战罢，明日癸亥，匡以六甲穷日不出，禹因得更整兵勒众。明旦，匡悉军出攻禹，禹令军中无得辄动，既至营下，因传发诸将鼓而并进，大破之。
魏末，遣将锺会、邓艾伐蜀，蜀将姜维守剑阁，锺会攻维未能克。艾上言： 请从阴平由邪径经广汉德阳亭趣涪，（音浮。）出剑阁西百里，去成都三百馀里，奇兵冲其腹心。剑阁之守必还赴涪，则会方轨而进；剑阁之军不还，则应涪之兵寡矣。军志有之曰： 攻其不备，出其不意。 今掩其空虚，破之必矣。 冬十月，艾自阴平行无人之地七百馀里，凿山通道，造作桥阁。山高谷深，至为艰险，又粮运将匮，濒於危殆。艾以毡自裹，推转而下。将士皆攀木缘崖，鱼贯而进。先登至江由，蜀守将马邈降。诸葛瞻自涪还绵竹，列阵相拒，大败之，斩瞻及尚书张遵等首，遂进军至成都。蜀主刘禅面缚舁榇，诣军门降。
晋将镇南将军杜元凯伐吴乐乡城，晋牙门管定、周旨等伏兵乐乡城外。吴都督孙歆先遣军出拒晋将王濬於上流，大败而还。旨等发伏兵，随歆军而入，敌不觉，直至帐下，虏歆。於是进逼江陵。吴督将伍延伪请降，而列兵登陴，晋师攻克之。
晋末，河閒王颙在关中，遣将张方讨长沙王乂。方率众自函谷入屯河南，乂遣左将军皇甫商拒之而败，张方率兵入洛阳。乂奉惠帝讨方於城内，方军遥见乘舆，於是引退，方止之不得，众遂大败。方退壁於十三里桥，人情挫衄，无复固志，或劝方夜遁。方曰： 兵之利钝是常，贵因败以为成功耳。我更前作垒，出其不意，此用兵之奇也。 乃夜潜进逼洛阳城七里。乂既新捷，不以为意，忽闻方垒成，乂师乃出战，遂大败。
西晋末，石勒据襄国，晋将王浚遣督护王昌及鲜卑段就六眷、末柸等部众五万馀以讨勒。时城隍未修，乃筑隔城重栅以待之。就六眷屯於渚阳，勒分遣诸将连出挑战，频为就六眷所败，又闻其大备攻具，勒顾谓其将佐曰： 今寇来转逼，彼众我寡，恐攻围不解，外救不至，内粮罊绝，必败不能固也。吾将简练将士，大阵於野以决之，何如？ 诸将曰： 宜固守以疲寇，彼师老自退，追而击之，必克。 张宾曰： 闻就六眷克来月上旬送死北城，今以我军势寡弱，谓不敢出战，意必懈怠。今段氏种众之悍，末柸尤最，其卒之精勇，悉在末柸所，可勿复出战，示之以弱。速凿北垒为突门二十馀道，候贼列守未定，出其不意，直冲末柸帐，敌必震惶，计不及设，所谓迅雷不及掩耳。末柸之众既奔，馀自摧散。擒末柸之后，王浚指辰而定。 勒纳之，即以孔苌为攻战都督，造突门於北城。鲜卑入屯北垒，勒候其阵未定，躬率将士鼓譟於城上。会孔苌督诸突门伏兵俱出击之，生擒末柸，就六眷等众遂奔散。苌乘胜追击，枕尸三十馀里，获铠甲马五千匹。就六眷收其遗众，屯於渚阳，遣使求和，送铠马金银，并以末柸三弟为质而请末柸。诸将并劝杀末柸以挫之，勒曰： 辽西鲜卑与我素无怨雠，为王浚所使耳。今杀一人，结怨一国，非计也。放之必悦，不复为浚用矣。 於是纳其质，而遣末柸。就六眷等引还，终获其用也。
东魏西荆州为梁将曹义宗所围，东魏召人赴救，慕容俨应募赴之。东魏北淯（音育）太守宋带剑谋叛，俨乃轻骑，出其不意，直至城下，语云： 大军已到，太守何不出迎？ 带剑造次，惶恐不知所为，便出迎，俨即执之，一郡遂定。
东魏大将齐神武率兵伐西魏，屯军蒲阪，造三道浮桥渡河，又遣其将窦泰趋潼关，高敖曹围洛州。（今上洛郡。）周文帝出军广阳，召诸将谓曰： 贼今掎（居绮反）吾三面，又造桥於河，示欲必渡，欲缀吾军，使窦泰得西入耳。久与相持，必得行其策也。且高欢用兵，常以泰为先驱，其下多锐卒，屡胜而骄。今出其不意，袭之必克。克泰，则欢不战而自走矣。 诸将咸曰： 贼在近，舍而远袭，事若差跌，（徒结反。）悔无所及。 周文曰： 欢前再袭潼关，吾军不过霸上。今者大来，兵未出郊。贼顾谓吾但自守耳，无远斗意，又忸於得志，有轻我之心。乘此击之，何往不克。贼虽造桥，未能径至。比五日中，吾取窦泰必矣。公等勿疑。 周文遂率骑六千还长安，声言欲保陇右。辛亥，潜出军。癸丑旦，至小关。窦泰卒闻军至，惶惧，依山为阵，未及成列，周文纵兵击破之，尽俘其众，斩泰，传首长安。高敖曹適陷洛州，闻泰没，焚辎重弃城走。齐神武亦撤桥而退。周文初与诸将谋，咸难之。周文乃隐其事，佯若未有谋者，而独问策於尚书直事郎中宇文深。对曰： 窦泰，欢之骁将也，亟胜而轻敌。今者大军若就蒲阪，则高欢拒守，窦泰援之，内外受敌，取败之道也。不如选轻锐之卒，潜出小关。窦泰性躁急，必来决战，高欢持重，未即救之，则窦可擒也。既擒窦泰，欢势自沮。（慈吕反。）回军御之，可以制胜。 周文喜曰： 是吾心也。君即吾之陈平也。 
后周末，隋文帝为丞相，益州总管王谦举兵拒命，隋文遣将梁睿讨之，进至龙门。谦将赵俨、秦会拥众十万，据险为营，周亘三十里。睿令将士衔枚出自閒道，四面奋击，破之。王谦又令高阿那瑰、达奚惎等以盛兵攻利州，闻梁睿将至，惎分兵据开远。睿顾谓将士曰： 此虏据要，欲遏吾兵势，吾当出其不意，破之必矣。 遣一将趋剑阁，一将诣巴西，一将水军入嘉陵。睿遣将分道攻惎，自午及申，破之。惎奔归於谦。睿进逼成都，谦令达奚惎城守，亲率精兵五万，背城结阵。睿击之，谦不利，将入城，惎以城降，谦将麾下三十骑遁走，斩之。
大唐武德中，突厥突利、颉利二可汗到原州，太宗率兵拒之。雨甚，太宗乃召诸将谓之曰： 虏控弦鸣镝，（音的。）弓马是凭。今雨弥时，弧矢俱弊，突厥人众，如鸟铩（所八反）翮。我屋宿火食，枪槊侈利，料我之逸，揣敌所劳，此而不乘，夫复何待！今欲先令劲兵乱其阵，乃率突骑驱其后，虏俗进不相让，退不相救，自此以北，涧谷深长，时有一道，鱼贯以度，因而追之，彼十万骑坑阱中物耳。追至黄河，纵不尽擒，必当十获八九。此晓兵者所解，诸君勿疑。 於是潜师夜出，冒雨而进，丑徒震骇。因纵反閒於突利，悦而归心焉，二可汗内离。颉利欲战不可，因请和而去。
贞观中，苏定方率兵讨突厥贺鲁，大雪，平地二尺，军中咸请停兵候晴。定方曰： 虏恃雪深，谓我不能前进，必当憩息，追之可及。若缓以纵之，则渐远难追。省日兼功，在此举也。 於是勒兵凌雪，昼夜兼进，所经收其人众，遂至双河，去贺鲁所居二百馀里，布阵长驱，径至金牙山贺鲁牙所。时贺鲁集众欲猎，定方纵兵击之，尽破其牙帐，生擒数万人。贺鲁脱走，投石国。定方於是悉命诸部归其所居，埋瘗骸骨，存问疾苦，复其产业，贺鲁所虏掠者悉检责还之。於是西域诸国，安堵如故。令副将萧嗣业往石国以追贺鲁，遂擒，归於京师。
贞观中，突厥诸部离叛，朝廷将图进取，以李靖为代州道行军总管，率骁骑三千，自马邑出其不意，直趣恶阳岭以逼之。颉利可汗不虞於靖，见官军掩至，相谓曰： 唐兵若不倾国而来，靖岂孤军而至！ 一日数惊。四年，靖进击定襄城，破之。突厥诸部落并走碛北。突利可汗来奔。获隋齐王暕之子杨正道及炀帝萧后，送於京师。颉利可汗大惧，退保铁山，遣使入朝谢罪，请举国内附。又以靖为定襄道行军总管，往迎之。颉利虽外请朝谒，而内怀持疑。靖揣知其意，是时诏遣鸿胪卿唐俭摄户部尚书慰谕之，靖谓副将张公谨曰： 诏使到彼，虏必自宽。乃选精骑一万，赍二十日粮，引兵自白道袭之。 公谨曰： 既许其降，诏使在彼，未宜讨击。 靖曰： 此兵机也，非君所及。如唐俭辈，何足可惜。 督军疾进，师至阴山，遇其斥候千馀帐，皆俘以随军。颉利见使者大悦，不虞官兵至也。靖前锋乘雾而行，将逼其牙帐七里，虏始觉，列兵未及行阵，颉利畏威先走，部众因而溃散。靖斩首万馀级，俘男女十馀万，杀其妻隋义成公主。颉利乘千里马将走投吐谷浑，西道行军总管张宝相擒之以献。遂灭其国，复定襄、恒安之城，斥土界自阴山北至於大漠。
贞观中，吐谷浑寇边，以李靖为西海道行军大总管，统兵部尚书侯君集、刑部尚书任城王道宗等五总管征之。军次伏俟城，吐谷浑烧去野草，以馁我师，退保大非川。诸将咸言春草未生，马已羸瘦，不可赴敌。唯靖决计而进，深入敌境，遂逾积石山。前后战数十合，杀伤甚众，大破其国。
孙子曰： 攻其无备。 （击其懈怠不备之处。）
击其不备
春秋时，卫人燕师伐郑，（南燕姓姞。姞，巨乙反。）郑将祭（侧介反）足、原繁、泄（私列反）驾以三军军其前，使曼伯、子元潜军军其后。燕人畏郑三军，而不虞制人。郑二将以制人败燕师於北制。君子曰：
不备不虞，不可以师。 
魏将李典与程昱等以船运军粮，会袁尚遣将高藩将兵屯河上，绝水道，典与诸将议曰： 藩军少甲而恃水，有懈怠之心，击之必克。宜亟击之。 昱亦以为然。遂北渡河，攻藩，破之，水道得通。
十六国北凉沮渠蒙逊率兵伐南凉秃发鳣（内沃反）檀，至显美，徙数千户而还。鳣檀追及蒙逊於穷泉，蒙逊将击之。诸将皆曰： 贼已安营，不可犯也。 蒙逊曰： 鳣檀为吾远来疲弊，必轻而无备，及其垒壁未成，可一鼓而灭。 进击，败之，乘胜至於姑臧，夷夏降者万数千户。鳣檀惧，请和而归。
隋末，李密破宇文化及还，其劲兵良马多死。隋将王充守东都，欲乘其弊，练精勇兵得二万人，马千馀疋於洛水南，密军偃师北山上。时密新得志於化及，有轻充之心，不设壁垒。充夜遣二百馀骑潜入北山，伏溪谷中；令军士秣马蓐食，既而宵济，人奔马驰，迟明而薄密。密出兵应之，阵未成列，而两军合战，其伏兵蔽山而上，潜登北原，乘高而下，驰压密营，营中乱，无能拒之者。即入纵火，密军大惊而溃。
攻其不整
春秋时，宋襄公及楚人战于泓。（乌宏反。）宋人既成列，楚人未既济，（未尽渡泓水。）司马子鱼曰： 彼众我寡，及其未既济也，请击之。 公曰： 不可。 既济而未成列，又以告，公曰： 未可。 既阵而后击之，宋师败绩。国人皆咎公。公曰： 君子不重伤，不擒二毛。（头白有二色。）古之为军也，不以阻隘也。（不因阻隘以求胜。）寡人虽亡国之馀，不鼓不成列。 （宋，商之后，耻以诈胜。）子鱼曰： 君未知战。勍敌之人，隘而不成列，天赞我也。（勍，强也。言楚在险隘，不得阵列，天所以佐宋也。）阻而鼓之，不亦可乎？犹有惧焉。（虽因阻击之，犹恐不胜也。）且今之勍者，皆吾敌也。虽及胡耇，（音苟。）获则取之，何有於二毛。（今之勍者，谓与吾竞者也。胡耇，元老之称。）明耻教战，求杀敌也。（明设刑戮，以耻不果。）伤未及死，如何勿重。（言尚能害己也。）若爱重伤，则如勿伤；爱其二毛，则如服焉。（言苟不欲伤杀敌人，则本可不须斗也。）三军以利用也，（为利兴也。）金鼓以声气也。（鼓以佐士众之声气。）利而用之，阻隘可也；声盛致志。鼓儳可也。 （儳岩，未整阵也。儳音谗。宋公违之而败。）
后汉末，曹公讨鲜卑，出卢龙塞，塞外道绝不通，乃堑山堙谷五百馀里，经白檀，历平冈，涉鲜卑庭，东指柳城。未至二百里，虏乃知之，将数万骑逆军。登白狼山，卒与虏遇，众甚盛。公登高，观虏阵不整，纵兵击之，使张辽为先锋，虏大败也。
孙子曰： 用兵之法，无恃其不来也，恃吾有能以待之也；无恃其不攻吾也，恃吾不可攻也。 （安则思危，存则思亡，常有备。）
先设备而胜
周末，荆人伐陈，吴救之，军行三十里，雨十日，夜不见星。左史倚相谓荆大将子期曰： 雨十日，甲辑兵聚，吴人必至，不如备之。 乃为阵。而吴人果至，见荆有备，而反。左史曰： 其反覆六十里，其君子休，小人为食。我行三十里，击之，必克。 从之，遂破吴军。
魏大军南征吴，到精湖，魏将满宠帅诸军在前，与贼隔水相对。满宠谓诸将曰： 今夕风甚猛，贼必来烧营，宜为之备。 诸军皆警。夜半，贼果遣十部来烧营，宠掩击，破之。
晋将罗尚遣广汉都尉曾元、牙门张显等潜率步骑三万，袭蜀贼李特营。特素知之，乃缮甲厉兵，戒严以待之。元等至，特安卧不动，待其众半入，发伏击之，杀伤者甚众，遂害曾元、张显等。
十六国北燕冯跋（蒲拨反）据辽东，其弟万泥阻兵以叛，跋遣将冯弘与将军张兴讨之。弘遣使谕之曰： 昔者兄弟乘风云之运，抚翼而起。群公以天意所锺，逼奉主上光践宝位。列土疏爵，当与兄弟共之，奈何欲寻干戈於萧墙，弃友于而为阏伯。过贵能改，善莫大焉。宜舍兹嫌，同奖王室。 万泥不从，克期出战。兴谓弘曰： 贼明日出战，今夜必来惊营，宜备不虞。 弘乃密严备，仍人课草十束，蓄火伏兵以待之。是夜，万泥果遣壮士千馀人斫营。众火俱起，伏兵邀击，俘斩无遗，遂平万泥等。
