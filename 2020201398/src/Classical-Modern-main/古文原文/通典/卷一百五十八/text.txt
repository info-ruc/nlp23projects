<strong>兵十一</strong>
孙子曰： 安能动之。（攻其所爱。）故我欲战，敌虽高垒深沟，不得不与我战者，攻其所必救也。（绝粮道，守归路，攻其君主也。）上兵伐谋，（敌始有设谋，伐之易。）其次伐交。 （不令合。）
攻其必救（先取根本同）
春秋时，楚子围宋，晋侯将救之，大夫先轸曰： 报施救患，取威定霸，於是乎在矣。 狐偃曰： 楚始得曹，而新婚於卫，若伐曹、卫，楚必救之，则宋免矣。 从之，而解。
战国魏、赵相攻，齐将田忌引兵救赵。孙膑（必刃反）曰： 夫解杂乱纷纠者不控卷，（丘员反。）救斗者不搏撠，（音戟。）批亢捣虚，形格势禁，则自为解耳。今魏、赵相攻，轻兵锐卒必竭於外，老弱罢於内。君不若引兵疾走大梁，据其街路，冲其方虚，彼必释赵而自救。是我一举解赵之围而收弊於魏也。 田忌从之，直走大梁，魏师遂退。
汉先零、鶒、开（音汧）二种羌解仇合党为寇，汉将赵充国讨之，守便宜上书曰： 先零羌虏欲为背叛，故与鶒、开解仇，然其私心恐汉兵至而鶒、开背之也。臣愚以为其计请先讨先零，若先击鶒羌，先零必助之。今虏马肥，粮食方饶，击之恐不能伤害，適使先零得施德於鶒羌也，坚其约，合其党。虏交坚党合，诛之用力数倍，臣恐国家忧累犹十年数，不二三岁而已。先诛先零，则鶒、开之属不烦兵服矣。 宣帝从之，果如其策。
王莽末，光武起兵据昆阳城，时唯有八九千人，莽遣将王寻、王邑、严尤讨之，军到城下者且十万。光武留王凤等守城，与李轶等十馀骑夜出。既至郾、定陵，悉发诸营兵。严尤说王邑曰： 昆阳城小而坚，今假号者在宛，亟（急也）进大兵，彼必奔走，则昆阳自服。 邑曰： 吾昔以虎牙将军围翟义，坐不生得，以见责让。今将百万之众，遇城而不能下，何谓邪！ 遂围之数十重，列营百所，云车十馀丈，瞰临城中，旗帜蔽野，埃尘连天，钲鼓之声闻数百里。或为地道，或冲輣（蒲萌反）撞城，积弩乱发，矢下如雨，城中负户而汲。王凤等乞降，不许。光武遂与诸营部俱进，自将步骑千馀，前去大军四五里而阵。寻、邑亦遣兵数千合战。光武奔之，斩首数十级。诸部喜曰： 刘将军平生见小敌怯，今见大敌勇，甚可怪也，且复居前。请助将军。 光武复进，寻、邑兵卻，诸部共乘之，斩首数百千级。连胜，遂前，因大败之。（王邑违先攻宛，所以败也。）
王莽末，王郎起河北，钜鹿郡太守王饶据城，光武围数十日，连攻不克。耿纯说曰： 久守王饶，士众疲弊，不如及大兵精锐，进攻邯郸，若王郎已诛，王饶不战自服矣。 从之。乃留兵守钜鹿，而进军邯郸，屯其郭北。郎数出战，无利，城守。急攻之，二十馀日，郎少傅李立为反閒，开门内汉兵，遂拔邯郸，郎党悉平。
后汉将军耿秉与窦固合兵万四千骑，击车师。车师有后王、前王，前王即后王之子，其庭相去五百馀里。秉议先赴后王，以为并力根本，则前王自服。固计未决。秉奋身而起，众军不得已，遂进。并纵兵钞掠，斩首数千级，收马牛羊十馀万头。后王安得震怖，从数百骑出迎秉，降。
后汉末，袁绍、曹公相持於官渡，沮（侧居反）授说绍： 可遣蒋奇别为支军於外，以绝曹公之援。 绍不从。许攸进曰： 曹公兵少，而悉师拒我，许下馀守势必空弱，若分遣轻军，星行掩袭，许拔，则操为成擒。如其未溃，可令首尾奔命，破之必也。 绍又不用。竟为曹公所败。（袁绍违之而败。）
后汉末，魏武征河北，师次顿丘，黑山贼于毒等攻东武阳。魏武乃引兵西入山，攻毒等本屯。毒闻之，弃武阳还。魏武要击於内黄，大破之。
魏将司马宣王征公孙文懿，汎舟潜济辽水，作长围，忽弃贼而向襄平。诸将言： 不攻贼而作围，非所以示众也。 宣王曰： 贼坚营高垒，欲以老吾兵也。攻之，正入其计，此王邑所以耻过昆阳也。古人云，敌虽高垒，不得不与我战者，攻其所必救也。贼大众在此，则巢窟虚矣。我直指襄平，必人怀内惧，惧而求战，破之必矣。 遂整阵而过。贼见兵出其后，果邀之。宣王谓诸将曰： 所以不攻其营，正欲致此，不可失也。 乃纵兵逆击，大破之，三战皆捷。
东晋将苏峻反，攻克石头城，据之。晋将陶侃、温峤率兵讨之，诸将请於查浦筑垒，监军部将李根曰： 查浦地下，又在水南，唯白石峻极险固，可容数千人，贼来攻不便，戮贼之术也。 侃从之，夜立垒讫。贼见垒大惊。贼攻大业，侃将救之，长史殷羡曰： 若遣救大业，步战不如峻，则大事去矣。但当急攻石头，峻必救之，而大业自解。 侃又从羡言。峻果弃大业而救石头。诸军与峻战东陵，侃督护竟陵太守李阳部将彭世斩峻於阵，贼众遂溃。
梁司州刺史陈庆之率众围东魏南荆州，东魏将尧雄与行台侯景救之。雄曰： 白苟堆，梁之北面重镇，因其空虚，攻之必克，彼若闻难，荆围自解，此所谓机不可失也。 遂率攻之，庆之果弃荆州来，未至，雄陷其城，擒梁镇将苟元广。
东魏将齐神武率兵伐西魏，大军济河，集诸将议进趣之计。斛律羌举曰： 宇文黑獭虽聚凶党，强弱可知。若固守，无粮援可恃。今揣其情，已同困兽。若不与其战，而迳趣长安，长安空虚，可不战而克。拔其根本，彼无所归，则黑獭之首悬於军门矣。 诸将议有异同，遂战於渭曲，大败而归。（齐神武违之而败。）
隋末，王世充与李密相持於东都，充夜渡，阵於洛水之北，其时密亦渡洛水陈兵，与充相对，东接月城，西至石窟。密兵多马骑长枪，宜平宽放纵；充兵多戈矛〈矛非〉〈矛贊〉，宜隘险。然南逼洛水，北限大山，地形褊促，骑不成列，充纵〈矛非〉〈矛贊〉蹙之，密军失利。密与数骑登船南济，自馀兵马皆东走月城。充乘胜长驱，直至月城下。密既渡南岸，即策马西上，直向充本营，左右麾旌相继而至。充营内见密兵来逼，急连举六烽，充乃舍月城之围，收兵西退，自洛北达於黑石，中閒四十馀里，奔北颠狈，大丧师徒。密之此行也，东北之围不救而自解，西南之寇不战而成功。充伏其权奇，不复轻出。
军师伐国若中路城大兵多须下方过
秦末，沛公破南阳郡，南阳守齮（鱼绮反）走，保城守宛。沛公引兵过而西。张良谏曰： 沛公虽欲急入关，秦兵尚众，距险。今不下宛，宛从后击，强秦在前，此危道也。 於是沛公乃夜引军从他道还，更旗帜，黎明，围宛城三匝。（黎，或作邌，音黎也。天未明之顷已围之，事毕方明。又言黎，黑也，亦未明之候也。）南阳守欲自刭，其舍人陈恢曰： 死未晚也。 乃逾城见沛公，曰： 臣闻足下约，先入咸阳者王之。今足下留守宛。宛，大郡之都也，连城数十，民庶众，积蓄多，吏民自以为降必死，故皆坚守乘城。今足下尽日止攻，士死伤者必多；引兵去宛，宛必随足下后：足下前则失咸阳之约，后又有强宛之患。为足下计，莫若约绛，封其守，因使止守，引其甲卒与之西。诸城未下者，闻声争开门而待足下矣。 沛公曰： 善。 乃以宛守为殷侯，封陈恢千户。引兵西，无有不下者。
萧齐末，梁武帝自襄阳率兵东下，至郢州，（今江夏郡。）攻未拔。萧颖胄在江陵遣卫尉席阐文劳军，因谓梁武曰： 今顿兵两岸，不并军围郢，定西阳、武昌，取江州，此机已失；莫若请救於魏，与北连和，犹为上策。 梁武谓阐文曰： 汉口路通荆、雍，控引秦、梁，粮道资储，听此气息。兵若前进，鲁山必阻沔路，所谓扼喉；若粮运不通，自然离散，何谓持久？邓元起近欲以三千兵往定寻阳，彼若懽然悟机，一郦生亦足；脱拒我师，固非三千能下。西阳、武昌，取便得耳，得便应镇守。守两城不减万人，粮储称是，卒无所出。脱东军有上者，万人攻一城，两城势不能相救。若我分军应援，则首尾俱弱；如其不遣，孤城必陷。一城既没，诸城相次土崩，天下大事於是去矣。若郢州既拔，席卷沿流，西阳、武昌自然风靡。何遽分兵散众，自贻其忧？且丈夫举动，言静天步，况拥七州之兵以诛群竖，悬河注火，奚有不灭？岂容北面请救，以自示弱。彼未必能信，徒贻我丑声，此是下计，何谓上策！ 及拔郢城，向下城戍，无不风靡，遂克建业。
大唐武德初，宇文化及据聊城，淮安王神通进兵蹑之。秘书丞魏徵谓神通曰： 化及今据聊城，莘人为其固守。若至莘，即宜攻取，但拔莘县，聊城益惧，因而逼之，易同俯拾。须以攻具自随，一足威敌，二不乏用。不然，兵至莘城，见无攻具，不下。如不能克莘，而远追化及，恐亦无功，则化及非旬月可获。莘人阻我粮运，化及为之外援，恐非计之善者。 神通不从，军次莘，果不下而退散。
武德中，李靖随河閒王孝恭讨辅公祏。（音石。）贼一军舟师三万顿於当涂，栅断江口，傍江筑城，又遣陆军二万据当涂南路，亦造栅自固，并蓄力养锐，以抗大军。诸将皆云： 二军并是强兵，为不战之计，城栅既固，卒不可攻。请直指丹阳，掩其巢穴，若丹阳既破，二军可不战而破。 靖曰： 公祏精锐，虽在水陆二军，然其自统之兵，亦是劲勇。二军城栅尚不可攻，公祏既保石头，岂应易拔？若我帅师至丹阳，留停旬月，进则石头未平，退则归路已绝，此便腹背受敌，恐非万全之计。然此二军皆是百战馀贼，必不惮於野战。今若攻其城栅，乃是出其不意，灭贼之机，唯在此举。 靖乃率诸将水陆俱进，苦战破之，二军悉溃走。靖遂率轻兵先至丹阳，公祏馀众虽多，不敢复战，拥兵东走，相次擒获。
孙子曰： 兵之形象水，水之行也，避高而就下；兵之形也，避实而击虚。故水因地而制形，兵因敌而制胜。兵无常势，水无常形，能因敌变化而取胜者，谓之神。（势盛必衰，形露必败，故能因敌变化，胜之若神。）进不可御者，冲其虚也。 （冲突其虚空也。）
必攻其易
春秋时，桓王以诸侯伐郑，郑伯御之。王为中军，虢公林父将右军，蔡人、卫人属焉；周公黑肩将左军，陈人属焉。郑子元请为左拒，以当蔡人、卫人；（拒，方阵。）为右拒，以当陈人，曰： 陈乱，民莫有斗心。若先犯之，必奔。王卒顾之，必乱。蔡、卫不枝，固将先奔。（不能相枝持也。）既而萃於王卒，可以集事。 从之。（萃，聚。集，成也。）曼伯为右拒，祭仲足为左拒，原繁、高渠弥以中军奉公，为鱼丽之阵。先偏后伍，伍承弥缝。（司马法，车战二十五乘为偏，以车居前，以伍次之，承偏之隙而弥缝阙漏也。五人为伍，此盖鱼丽阵法。）战於繻葛。（郑地。）命二拒曰： 旝动而鼓！ （旝，旃也，通帛为之，盖今大将之麾也，执以为号令。旝，古外反。）蔡、卫、陈皆奔，王卒乱，郑师合以攻之，王卒大败。
春秋时，楚伐随，军於汉、淮之间。随将季梁曰： 楚人上左，君必左，（君，楚君也。）无与王遇。且攻其右。右无良焉，必败。偏败，众乃携矣。 （携，离也。）随将少师曰： 不当王，非敌也。 弗从。（不从季梁谋。）战於速杞。随师败绩。（少师违之而败。）
春秋时，吴、楚二师阵於柏举。吴子阖庐之弟夫概王晨请於阖庐曰： 楚相囊瓦不仁，其臣莫有死志。先伐之，其卒必奔；而后大师继之，必克。 以其属五千先击囊瓦之卒。楚师乱，吴师大败之。
春秋时，晋师伐楚。苗贲皇言於晋侯曰： 楚之良，在其中军王族而已。请分良以击其左右，而三军萃於王卒，必大败之。 及战，晋吕锜射楚共王，中目。楚师宵遁。晋师入楚，三日馆、穀。
东晋将王敦反，兵至石头城，欲攻晋将刘隗，（五罪反。）其将杜弘曰： 刘隗死士众多，未易可克，不如攻石头，其守将周札少恩，兵不为之用，必败。札败，隗自走。 敦从之。札果开城门纳弘。诸将与敦战，晋师大败。
后周末，隋文帝遣将韦孝宽率兵讨尉迟迥於相州，军进至邺，迥悉其卒十三万阵於城南。迥旧习军旅，虽老，犹被甲临阵。其麾下三千兵，皆关中人，为之力战。孝宽等军失利而卻。邺中士女，观者如堵。高颎与李询乃整阵先犯观者，因其扰而乘之。迥众大败，遂拔邺城。
大唐太宗尝谓群臣曰： 朕自兴兵，每执金鼓，必自指挥，习观其阵，即知强弱。常以吾弱对其强，以吾强对其弱。敌犯吾弱，追奔不逾百数十步；吾击其弱，必突过其阵，自背返击之，无不溃。多用此而制胜，思得其理深也。 
轻易致败
春秋时，郑公子归生伐宋，战於大棘，宋师败绩。宋将狂狡辂（吾驾反。辂，迎。）郑人，郑人入於井。倒戟而出之，获狂狡。君子曰： 失礼违命，宜其为擒也。戎，昭果毅以听之之谓礼。（听，谓常存於耳，著於心，想闻其政令。）杀敌为果，致果为毅。易之，戮也。 （易，反易也。）
春秋时，吴子诸樊伐楚，门於巢。（攻巢门。）巢牛臣曰： 吴王勇而轻，若启之，将亲门。（启，开门也。）我获射之，必殪。（殪，死。）是君也死，疆其少安 。吴子门焉，牛臣隐於短墙以射之，卒。
隋炀帝征吐谷浑，至覆袁川。时吐谷浑主与数骑而遁，其名王诈为浑主，保车我真山，帝令将张定和率师击之。定和既与贼相遇，轻其众少，呼之命降，贼不肯下。定和不被甲，挺身登山，贼伏兵於岩石之下，发矢中之而毙。
乘敌乱而取之
大唐武德中，李靖随河閒王孝恭讨萧铣於江陵，王不从靖谋，致败。贼委舟大掠，人皆负重。靖见其军乱，进兵击之，贼大败，又乘胜进入其郛郭，攻其水城，克之。悉取其舟散於江中，贼救兵见之，谓城已陷，莫敢轻进。铣内外阻绝，城中携贰，由是惧而出降。
孙子曰： 我专而敌分，（我专一而敌分散也。）我专为一，敌分为十，是以十攻其一也，（我料见敌形，审其虚实，故所备者少，专为一屯。以我之专，击彼之散卒，为十共击一也。）则我众而敌寡；（我专为一，故众。敌分为十，故寡。）能以众敌寡者，则吾所与战者，约矣。（言约少而易胜。）吾所与战之地不可知，（言举动微密，情不可见，使彼知所出而不知吾所举，知所举而不知吾所集。）不可知，则敌所备者多；敌所备者多，则吾与战者寡矣。（形藏敌疑，则分离其众备我也。言少而易击也。）故备前则后寡，备后则前寡，备左则右寡，备右则左寡，无不备者无不寡。（言敌之所备者多，则士卒无不分散而少。）寡者，备人者也；（敌分散而少者，皆先备人也。）众者，使人备己者也。（敌所以备己多者，由我专而众故也。）故知战之地，知战之日，则千里而会战。（以度量知空虚，先知战地之形，又审必战之日，则可千里期会，先往以待之。若敌已先至，可不往以劳之。）不知战地，不知战日，则左不能救右，右不能救左，前不能救后，后不能救前，而况远者数十里，近者数里乎。（敌已先据形势之地，己方趣利欲战，则左右前后，疑惑进退，不能相救，况十数里之间也。）故善用兵者，辟如率然。率然者，常山之蛇也。击其首则尾至，击其尾则首至，击其中则首尾俱至。 （夫善战者，必知战之日，知战之地。度道设期，分军杂卒，远者先进，近者后发，千里之会，同时而合，若会都市。其会地之日，无令敌知，知之则所备处少，不知则所备处多。备寡则专，备多则分。分则力散，专则力并。）
分敌势破之
项籍围汉王於荥阳，汉将纪信诈降之，故汉王得出走入关，收兵欲复东。袁生说汉王曰： 汉与楚相距荥阳数岁，汉常中困。愿君王出武关，项羽必引兵南走，王深壁，令荥阳、成皋閒且得休息。使韩信等平河北赵地，连燕、齐，君王乃复走荥阳，未晚也。如此，则楚所备者多，力分，汉将得休息，复与之战，破楚必矣。 汉王从其计，出军宛、叶閒，与黥布行收兵。项羽闻汉王在宛，果引兵南，汉王深壁不与战。（终以此弊楚也。）
蜀先主刘备东下伐吴。魏文帝闻备树栅连营七百馀里，谓群臣曰： 备不晓兵权，岂有七百里营可以拒敌者乎！ 包原隰险阻而为军者，为敌所擒 ，此兵忌。缓急不相救，一军溃则众必恐矣。 数日，果有备败书至。（蜀主军势分，故败。）
梁将王僧辩、陈霸先之破侯景也，耀军於张公洲，高旗巨舰，遏江蔽日，乘潮顺流。景登石头城而睹之，不悦曰： 彼军上有如堤之气，不可易也。 因率铁骑万人，声鼓而进。霸先谓僧辩曰： 善用兵者，如常山之蛇，首尾相应。贼今送死，欲为一战，我众彼寡，宜分其势。 僧辩然之。乃以强弩攻其前，轻锐蹂（女九反）其后，大径冲其中，景遂大溃，弃城而遁。
后魏末，贼莫折后炽所在寇掠，原州人李贤率乡兵与泾州刺史史宁讨之。后炽列阵以待。贤谓宁曰： 贼聚结岁久，徒众甚多，数州之人，皆为其用。我若总为一阵并力击之，彼既同恶相济，理必总萃於我。势既不分，众寡莫敌。我便救首救尾，无以制之。今若令诸军分为数队，多设旗鼓，掎角而前，以胁诸栅；公别统精兵，直指后炽，按甲而待，莫与交锋。后炽欲前，则惮公之锐；诸栅欲出，则惧我疑兵。令其进不得战，退不得走，以候其懈，击之必破。后炽一败，则众栅不攻自拔矣。 宁不从，屡战频北。贤乃率数百骑，径掩后炽营，收其妻子、僮仆五百馀人，并辎重等。属后炽与宁战胜，方欲追奔，忽与贤遇，乃弃宁与贤接战，遂大败，后炽单骑遁走。
审敌势破之（附）
大唐卫公李靖兵法曰： 凡事有形同而势异者，亦有势同而形别者。若顺其可，则一举而功济；如从未可，则蹔动而必败。故孙膑曰： 计者，因其势而利导之。 兵法曰： 百里而趋利，则蹶上将；五十里而趋利者，半至。 善动敌者，形之而敌从之，与之而敌取之，以奇动之，以本待之，此战势之要术也。若我士卒已齐，法令已行，奇正已设，置阵已定，誓众已毕，上下已怒，天时已应，地利已据，鼓角已震，风势已顺，敌人虽众，其奈我哉！譬虎之有牙，兕之有角，身不蔽捍，手无寸刃，而欲搏之，势不可触，其亦明矣。故兵有三势，一曰气势，二曰地势，三曰因势。若将勇轻敌，士卒乐战，三军之众，志厉青云，气等飘风，声如雷霆，此所谓气势也。若关山狭路，大阜深涧，龙蛇盘阴，羊肠狗门，一夫守险，千人不过，此所谓地势也。若因敌怠慢，劳役饥渴，风波惊扰，将吏纵横，前营未舍，后军半济，此所谓因势也。若遇此势，当潜我形，出其不意，用奇设伏，乘势取之矣。是以良将用兵，审其机势，而用兵气，仍须鼓而怒之，感而勇之，赏而劝之，激而扬之，若鸷鸟之攫，猛兽之搏，必修其牙距，度力而下，远则气衰而不及，近则形见而不得。故良将之战，必整其三军，砺其锋甲，设其奇伏，量其形势。遥则力疲而不及，近则敌知而不应。若不通此机，乃智不及於鸟兽，亦何能取胜於勍寇乎。乃须怒士励众，使之奋勇，故能无强阵於前，无坚城於外。以弱胜强，必因势也。 
布阵大势分易败
西魏末，东魏遣将侯景、高敖曹等围西魏将独狐信於洛阳东，东魏大将齐神武继后。西魏大将周文帝率军救信，进军至於瀍东。景等夜解围去。及晨，周文帝率轻骑追之，至於河上。景等北据河桥，南背邙山为阵，与诸军合战。周文马中流矢，惊逸，遂失之，因此军中扰乱。都督李穆下马授周文，军以复振。於是大捷，斩高敖曹，虏其甲士一万五千，赴河死者以万数。是日，置阵既大，首尾悬远，从晨至未，战数十合，氛雾四塞，莫能相知。独孤信、李远居右，赵贵、怡峰居左，战并不利，又未知周文所在，皆弃其卒先归。开府唐公等为后军，遇信等退，即与俱还。由是乃班师，洛阳亦失守。大军至弘农，守将皆已弃城西走。
隋文帝遣将贺若弼伐陈，陈后主令中领军鲁广达陈兵白土冈，居众军之南偏，镇东大将军任忠次之，护军樊毅、都官尚书孔范又次之，侍中、骠骑大将军萧摩诃军最居北，众军南北亘二十里，首尾进退，各不相知。贺若弼初谓未战，将轻骑，登山观视形势，及见众军，因驰下置阵。广达首率所部进薄，弼军屡卻，俄而复振，更分军趣北突诸将，孔范出战，兵交而走，诸将支离，阵犹未合，骑卒溃散，驻之弗止，因而大败。
惜军势
魏末，诸葛诞据寿春反，魏将王基讨之，吴遣朱异来救诞，军於安城。诏王基引诸军转据北山，基谓军将曰： 今围垒固，兵马向集，但当精修守备以待越逸，而更移兵守险，使得放纵，虽有智者不能善其后矣。 遂守便宜上疏曰： 今与贼家对敌，当不动如山。若迁移依险，人心摇荡，於势大损。诸军并据深沟高垒，众心皆定，不可倾动，此御兵之要也。 书奏，报听之。寿春竟拔。司马文王与书曰： 初议者云云，求移甚众，时未临履，亦谓宜然。将军深算利害，独秉固志，上违诏命，下距众议，终至制敌擒寇，虽古人所述，不足过也。 
力少分军必败
汉高帝末，黥布反，渡淮击楚。楚发兵与战徐、僮閒，楚为三军，欲以相救为奇兵。或说楚将曰： 布善用兵，人素畏之。且兵法，自战其地为散地。今别为三军，彼败吾一军，馀皆走，安能相救。 楚将不听。布果破其一军，二军散走。遂西，与上兵遇蕲西，大战，布军败走。
后汉初，渔阳太守彭宠反，自将二万馀人攻幽州刺史朱浮於蓟。光武使将军邓隆救蓟。隆军潞南，浮军雍奴，遣吏奏状。帝读檄，怒谓使者曰： 营相去百里，其势岂得相及。比若还，北军必败矣。 宠果盛兵临河以拒隆，又别发轻骑三千袭其后，大破隆军。朱浮远，遂不能救，引而去。
后汉将吴汉讨公孙述，乃进军攻广都，拔之。光武戒汉曰： 成都十馀万众，不可轻也。但坚据广都，待其来攻，勿与争锋。若不敢来，公转营迫之，须其力疲，乃可击也。 汉乘利，遂自将步骑二万馀进逼成都，去城十里，阻江北为营，作浮桥，使副将刘尚将万馀人屯於江南，相去二十馀里。帝闻大惊，使让汉曰： 公既轻敌深入，又与尚别营，事有缓急，不复相及。贼若出兵缀公，而以大众攻尚，尚破，公即败矣。急引兵还广都。 诏书未到，述果使其将谢丰、袁吉攻汉，使别将攻尚。汉败入壁，丰围之。汉乃召诸将励之曰： 今与刘尚二处受围，势既不接，其祸难量。欲潜师就尚於江南，并兵御之。能同心一力，人自为战，大功可立；如其不然，败必无馀。成败之机，在此一举。 於是飨士秣马，闭营三日不出，乃多排幡旗，使烟火不绝，夜衔枚引兵与尚合军。丰等不觉，明日，乃分兵拒水北，自将攻江南。汉悉兵迎战，自旦至晡，遂大破之，斩谢丰、袁吉，获甲首五千馀级。於是引还广都，留刘尚拒述。帝报曰： 公还广都，甚得其宜，述必不敢略尚而击公也。（略，犹过也。）若先攻尚，公从广都五十里悉步骑赴之，適当值其疲困，破之必矣。 自是汉与述战於广都、成都之间，八战八克。
十六国前秦苻坚遣将吕光领军伐龟兹。光军其城南，五里为一营，深沟高垒，广设疑兵，以木为人，被之以甲，罗之垒上。龟兹王帛纯婴城自守，乃倾国财宝，请诸国来救。温宿、尉头等国王，合七十馀万众以救之。胡便弓马，善矛槊，铠如连锁，射不可入，众甚惮之。诸将咸欲每营结阵，按兵拒之。光曰： 彼众我寡，营又相远，势分力散，非良策也。 於是迁营相接阵，为勾锁之法，精骑为游军，弥缝其阙。战於城西，大败之，纯遁走，王侯降者三十馀国。（吕光悟之而胜。）
