<strong>兵九</strong>
孙子曰： 凡先处战地而待敌者佚，（有馀力也。言己先处形势之地，以待人之来，则军有备，士马闲逸。）后处战地而趣战者劳。（若敌已处便势之地，己方赴利，士马劳倦。）故善战者致人，而不致於人。（言两军相远，强弱俱敌，彼可使历险而来，我不可历险而往，必能引致敌人，己不往从也。）能使敌自致者，利之也；（诱之以利。）以近待远，以逸待劳，以饱待饥，此理力者也。 （以我之近，待彼之远；以我之闲逸，待彼之疲劳；以我之充饱，待彼之饥虚：此理人力者也。）
以逸待劳
梁司州刺史柳仲礼留其长史马岫守安陆，自率步骑一万寇西魏襄阳。西魏将杨忠帅众南伐，攻梁随郡，克之，进围安陆。仲礼闻随郡陷，恐安陆不守，遂驰归赴援。诸将恐仲礼至则安陆难下，请急攻之。忠曰： 攻守势殊，未可卒拔。若引日劳师，表里受敌，非计也。南人多习水军，不闲野战。仲礼回师，已在近路，吾出其不意，以奇兵袭之，彼怠我奋，一举必克，则安陆不攻自拔，诸城可传檄而定也。 於是选骑二千，衔枚夜进，遇仲礼於漴。（漴漴音崇。水所冲曰：漴。）忠亲自陷阵，擒仲礼，悉俘其众。安陆及竟陵郡皆降，如忠所策。
后周遣将，率突厥之众，逼齐晋阳。齐将段韶御之。时大雪之后，周人以步卒为前锋，从西山而下，去城二里。诸将咸欲逆击之，韶曰： 步人气力，势自有限。今积雪既厚，逆战非便，不如阵以待之。彼劳我逸，破之必矣。 既而交战，大破之，敌前锋尽殪，无复孑遗，自馀通宵奔遁。
孙子曰： 国之贫於师者远师远输，远师远输者则百姓贫。（兵车转运千里之外，财则费於道路，人有困穷者。）近师者贵卖，贵卖则百姓财竭。 （言近军师，市多非常之卖。当时贪贵以趣末利，然后财货殚尽，家国虚也。）
师不袭远
春秋时，秦伯使大夫杞子戍郑，使告於秦伯曰： 郑人使我掌其北门之管，（管，钥。）若潜师以来，国可得也。 穆公访诸蹇叔。蹇叔曰： 劳师以袭远，非所闻也。（蹇叔，秦大夫。）师劳力竭，远主备之，无乃不可乎！且行千里，其谁不知？ 公辞焉。（辞，不受其言。）召孟明、西乞、白乙，使出师於东门之外。蹇叔哭之，曰： 孟子，吾见师之出而不见其入也。 蹇叔之子与师，哭而送之，曰： 晋人御师必於殽，殽有二陵焉。（大阜曰陵。）其南陵，夏后皋之墓，（皋，夏桀之祖父。）其北陵，文王之所避风雨。（此道在二殽之间，南谷中谷深委曲，两山相嵚，故可以避风雨，古道由此。魏武帝西讨巴、汉，叹其险，而更开北山高道。）必死是閒，余收尔骨焉。 秦师遂东。原轸曰： 秦违蹇叔，而以贪勤人，天奉我也。（奉，与也。）奉不可失，敌不可纵。纵敌，患生；违天，不祥。必伐秦师。 栾枝曰： 未报秦施，而伐其师，其为死君乎？ 先轸曰： 秦不哀吾丧，而伐吾同姓，秦则无礼，何施之为？吾闻之： 一日纵敌，数世之患也。 谋及子孙，可为死君乎！ （言不可谓背君。）遂发命，遽兴姜戎。子墨縗绖。（晋文公未葬，故襄公称子，以凶服从戎，故墨之。）遂败秦师於殽，获百里孟明视，西乞术、白乙丙以归。
孙子曰： 饵兵勿贪。 （以小利来饵己士卒，无取也。）
饵敌取胜
后汉末，曹公西征马超，与超夹关为军。公急持之，而潜遣徐晃、朱灵等夜渡蒲阪津，据河西为营。公自潼关北渡，未济，超赴船急战。公放牛马以饵贼，贼乱取牛马，公得渡，循河为甬道而南。贼退，距渭口，公乃多设疑兵，潜以舟载兵入渭，为浮桥，夜分兵结营於渭南。贼夜攻营，伏兵击破之。
后汉末，曹公与袁绍相持官渡，曹公循河而西。绍於是渡河追公军，至延津南。公勒兵驻营南阪下，使登垒视之，曰： 可五六百骑。 有顷，复白： 骑稍多，步兵不可胜数。 公曰： 勿复白。 乃令骑解鞍放马。是时，白马辎重就道。诸将以为敌骑多，不如还保营。荀攸曰： 此所以饵敌也，如何去之。 绍骑将文丑与刘备将五六千骑前后至。诸将复白： 可上马。 公曰： 未也。 有顷，骑至稍多，或分趣辎重。公曰： 可矣。 乃皆上马。时骑不满六百，遂纵兵击，大破之。
晋将刘牢之、宋武帝讨妖贼孙恩，恩败走，虏男女二十馀万口，一时入海。惧官军之蹑，乃缘道多弃宝物子女，时东土殷实，莫不粲丽盈目，牢之等遽收敛，故恩复得逃入海。（孙恩用此术复免。）
晋将李矩守荥阳，后赵石勒亲率兵袭矩。矩遣老弱入山，令所在散牛马，因设伏以待之。贼争取牛马，伏发，齐呼，声动山谷，遂大破之，斩获甚众。勒乃退。
十六国南凉秃发鳣檀（鳣，奴沃反。）守姑臧，后秦姚兴遣将姚弼等至於城下。鳣檀驱牛羊於野，弼众采掠，鳣檀因分击，大破之。
后魏末，大将广阳王元深伐北狄，使于谨单骑入贼中，示以恩信，於是西部铁勒酋长也列河等三万馀户并款附，相率南迁。广阳欲与谨至折敦岭迎接之。谨曰： 破六汗拔陵兵众不少，闻也列河等归附，必来要击。彼若先据险要，则难与争锋。今以也列河等饵之，当竞来抄掠，然后设伏而待，必指掌破之。 广阳然其计。拔陵果来要击，破也列河於岭上，部众皆没。谨伏兵发，贼遂大败，悉收得也列河之众。
隋炀帝征高丽，隋将于仲文率军指乐浪道，军次乌骨城。仲文简羸马驴数千，置於军后。既而率众东过，高丽出兵掩袭辎重，仲文回击，大破之。
军胜虏掠被追袭多败
（鳣檀以吝所获致败，亦贪之累，故附饵敌之后。）
十六国南凉秃发鳣檀伐北凉沮渠蒙逊於姑臧，至番禾、苕藋，（徒吊反。）掠五千馀户。其将屈右进曰： 陛下转战千里，前无完阵，徙户资财，盈溢衢路，宜倍道旋师，早度峻崄。蒙逊善於用兵，士众习战，若轻军卒至，出吾虑表，大敌外逼，徙户内攻，危道也。 卫尉伊力延曰： 我军势方盛，将士勇气自倍，彼徒我骑，势不相及。若倍道旋师，必捐弃资财，示人以弱，非计也。 俄而昏雾风雨，蒙逊军大至，鳣檀大败而还。
抽军（附）
大唐卫公李靖兵法曰： 诸兵马被贼围绕，抽拔须设方计。一时齐拔，贼即逐背挥戈，因此必败。其兵共贼相持，事须抽拔者，即须隔一队，抽一队。所抽之队，去旧队百步以下，遂便立队，令持戈枪刀棒并弓弩等，张施待贼。张施了，即抽前队。如贼来逼，所张弓弩等人，便即放箭奋击。如其贼止不来，其所抽队，便过向前百步以下，遂便准前立队，张施弓弩等待贼。既张施讫，准前抽前队，隔次立阵，即免被贼奔蹙。其被抽之队，不得急走，须徐缓而行。如贼相逼，即须回拒战。其队头、押官押后，副队头引前。如有走者，仰押官、队头便斩；违失节度者，斩全队。 
孙子曰： 卑而骄之。 （彼其举国兴师，怒而欲进，则当外示屈挠，以高其志；俟惰归，邀而击之。故王子曰： 善用法者，如狸之与鼠，力之与智，示之犹卑，静而下之。 ）
卑辞怠敌取之
战国燕军大破齐国，齐将田单守即墨，知士卒可用，乃身操板插，与士卒分功，妻妾编行伍之间，尽散饭食飨士。令甲卒皆伏，使老弱女子乘城。遣约降於燕，燕军皆呼万岁。田单又收民金，得千镒，令即墨富豪遣使遗燕将书曰： 即墨即降，愿无虏掠吾族家妻妾，令安堵。 燕将大喜，许之。燕军由此益懈。田单出军击，大败之。
称降及和因懈败之
秦末，天下兵起，沛公西入武关，欲以二万人击秦峣关下军，张良曰： 秦兵尚强，未可轻也。臣闻其将屠者子，贾竖易动以利。愿且留壁，使人行，为五万人具食，益张旗帜诸山之上，为疑兵，令郦食其持重宝啗秦将。 （贪而忽名，可货以赂。）秦将果欲连和俱西袭咸阳，沛公欲听之。良曰： 此独其将欲叛，士卒恐不从。不从必危，不如因其懈怠击之。 沛公乃引兵击之，秦军大破。
晋将李矩守荥阳城，前赵刘聪将刘畅步骑三万讨矩，屯於韩王故垒，相去七里，遣使招矩。时畅卒至，矩未暇为备，遣使奉牛酒诈降於畅，潜匿精勇，见其老弱。畅不以为虞，大飨渠帅，人皆醉饱。矩谋夜袭之，畅仅以身免。
大唐贞观初，突厥颉利自原州卻归，时遣李靖讨之。颉利计窘，使执失思力入朝谢罪，请为藩臣。太宗遣唐俭、安修仁持节出塞，以安抚之。颉利不肯朝觐，谋待草青马肥，将逾沙碛。靖与其副将张公谨谋曰： 制使到彼，虏必自宽，须率精骑，赍二十日粮，乘閒掩袭。 诸将皆曰： 诏许其降，行人在彼，奈何攻之？ 靖曰： 此兵机也。 督军疾进，奄逾白道，过其斥候千馀帐，皆俘以随军。颉利见使者甚悦，不虞官兵之至。靖军奄到，纵击之，遂灭其国。
孙子曰： 凡战者，以正合，以奇胜。（正者当敌，奇兵从傍击不备，以正道合战，以奇变取胜也。）故善出奇者，无穷如天地，不竭如江河。（言应变出奇，无穷竭。）终而复始，日月是也。死而复生，四时是也。 （日月运行，入而复出；四时更王，兴而复废。言奇正变化，或若日月之进退，四时之盛衰也。）
两军相对取背破之
后汉初，赤眉、青犊十馀万众并在射犬，光武引兵将击之。耿纯军在前，去众营数里，贼忽夜攻纯，雨射营中，士多死伤。纯勒部曲，坚不动。选敢死士二千人，俱持强弩，各傅三矢，使衔枚閒行，（傅，著。）绕出贼后，齐声呼譟，强弩并发，贼众惊走，追击，遂破之。
宋柳元景为随郡太守，既至，而蛮反，断驿道，欲攻郡。郡内力少，粮仗又乏，元景设方略，得六七百人，乃分五百人屯驿道。或曰： 蛮将逼城，不宜分众。 元景曰： 蛮闻郡遣重戍，岂悟城内兵少。且表里合势，於计为长。 会蛮垂至，乃使驿道兵潜出其后，戒曰： 火举驰进。 前后俱发，蛮众惊扰，投郧水死者千馀人，斩获数百，郡境肃然，无复寇抄。
萧齐末，梁武帝发雍州东下，（雍州，今襄阳郡。）大军次江宁，梁武使吕僧珍与王茂率精兵先登赤鼻逻。王茂顿於越城，吕僧珍犹守白板。齐主东昏将李居士密觇知城中众少，率锐卒万人直来薄城。僧珍谓将士曰： 今力既不敌，不可与战，可勿遥射。须至堑里，当并力破之。 俄而皆越堑，拔栅，僧珍分人上城，矢石俱发，自率马步三百人出其后，守陴者复逾城而下，（陴，婢支反。）内外齐击，居士等应时奔散。
陈将周炅镇安、蕲等州，高齐遣将陆骞以众二万出自巴、蕲，与炅相遇。炅留羸弱辎重，设疑兵以当之，身率精锐，由閒道邀其后，大败骞军，虏获器械马驴不可胜数。
隋汉王谅据并州反，隋将杨素率众数万讨谅。时晋、绛、吕三州并为谅城守，素各以二千人縻之而去。谅遣将赵子开拥众十馀万，栅绝径路，屯据高璧岭，布阵五十里。素令诸将以兵临之，自引兵入霍山，缘崖谷而进，直指其营，一战破之，杀获数万。
两军相对继遣军助即胜
后汉初，河南贼张步据齐地，汉将耿弇讨之，壁於临淄。步与其三弟蓝、弘、寿及故大彤渠帅重异等兵（重，姓。异，名也。）号二十万，至临淄大城东，将攻弇。弇先出淄水上，与重异遇，突骑欲纵，弇恐挫其锋，令步不敢进，故示弱以盛其气，乃引归小城，陈兵於内。步气盛，直攻弇营，裨将刘歆等合战，弇升王宫坏台睹之，（临淄本齐国所都，即齐王宫中之坏台也。东观记作 环台 。）视歆等锋交，乃自引精兵横交突步阵於东城下，大破之。
后汉末，吕布复从东昏与陈宫将万馀人来与曹公战。时兵皆出取麦，在者不能千人，屯营不固。曹公乃命妇人守陴，悉将兵拒之。屯西有大隄，其南树木幽深。布疑有伏，乃相谓曰： 曹操多诈，勿入伏中。 引军南屯十馀里。明日复来，曹公隐兵隄里，出半兵隄外。布益进，乃令轻兵挑战，既合，伏兵乘隄，步骑并进，遂大破之。
大唐武德初，王充据东都，太宗往征之，屯青城宫，营垒未立。王充率众二万，自方诸门出临穀水，以御大军，诸将甚惧。太宗以精骑阵於北邙，登后魏宣武陵以观贼阵，谓左右曰： 贼势迫矣，悉众而出，利在一战。今日破之，其后不能出矣。 乃令屈突通率步卒五千，渡水布阵以当之。因戒通曰： 待兵交，即放烟，吾当率马军南下。 兵才接，太宗以骑冲之，挺身先进，表里合势。贼众殊死战，散而复合者数焉。地既险隘，贼多排〈矛贊〉，（〈矛贊〉，鋋也。子管反。）骑战稍难。太宗亲自射之，莫不应弦而倒。起辰及午，贼众始退，因乘之，迫於城堑，俘斩七千人。自是不敢复出。
兵多力有馀宜分军相继
东魏大将齐神武大举伐西魏，将渡蒲津，其将薛琡曰：（琡，昌六反。） 西贼连年饥馑，但宜置兵诸道，勿与野战，比及来年麦秋，人众尽应饿死，西贼自然归降，愿王无渡河也。 侯景亦曰： 今者之举，兵众极大，万一不捷，卒难收敛。不如分为二军，相继而进，前军若胜，后军全力；前军若败，后军承之。 神武皆弗纳，遂有沙苑之败。（齐神武违之而败。）
我寡敌众自远至乘疲败之
晋司空刘琨守太原，遣将姬澹率众十馀万讨石勒。勒将拒之，或谏曰： 澹兵马精盛，其锋不可当，宜深沟高垒以挫其锐，攻守之势，必获万全。 勒曰： 澹大众远来，体疲力竭，犬羊乌合，号令不齐，可一战擒之，何强之有。寇已垂至，胡可舍去；大军一动，岂易中还。若澹乘我之退，顾走乃无暇，焉得深沟高垒乎！此为不战而自灭亡之道。 立斩谏者。以孔苌为前锋都督，令三军后出者斩。设疑兵於山上，分为二伏。勒轻骑与澹战，伪收众而北。澹纵兵追之，勒前后伏发，来击，澹军大败。
梁将陈庆之、曹仲宗伐后魏之涡阳，（涡，孤和反。）魏遣将元昭等率兵来援，前军至驼涧，去涡阳四十里。庆之欲逆战，诸将以： 贼之前锋，必是轻锐，与战若捷，不足为功；如其不利，沮我军阵势。兵法所谓以逸待劳，不如勿击。 庆之曰： 魏人远来，皆已疲倦，去我既远，必不见疑。及其未集，须挫其气。出其不意，必无败理。且闻虏所据营，林木甚盛，必不夜出。诸君若皆疑惑，庆之请独取之。 於是与麾下五百骑奔击，破其前军，魏人震恐。
齐神武与魏孝武帝构隙，自太原举兵逼洛阳，帝遣将元斌之、斛斯椿（丑伦反）镇武牢，遣使告周文帝。周文帝谓左右曰： 高欢数日行八九百里，晓兵者所忌，正须乘便击之。而主上以万乘之重，不能渡河决战，方缘津据守。且长河万里，扞御为难，若一处得渡，大事去矣。 果如其言，帝西奔长安。（孝武违之而败。）
东魏将齐神武伐西魏，军至许原西。周文帝至渭南，徵诸州军皆未会，乃召诸将谓之曰： 高欢越山渡河，远来至此，天亡之时也。今及其新至，便可击之。 即造浮桥於渭，令军人赍（子奚反）三日粮，轻骑渡渭，辎重自渭南夹渭而西。军至沙苑，距齐神武军六十馀里。齐神武闻周文至，引军来会，睹周文军少，竞驰而进，不为行列，总萃於左军。兵将交，周文鸣鼓，士皆奋起。其将于谨等六军与之合战，李弼等率铁骑横击之，绝其军为二，遂大败之，斩六千馀级，临阵降者二万馀人。齐神武夜遁，追至河上，复大克获。前后虏其卒七万。留其甲士二万，馀悉纵归。
孙子曰： 忿速，可侮。（急疾之人，可忿怒而致死。忿速易怒者，狷戆疾急，不计其难，可动作欺侮。）主不可以怒而兴军，将不可以愠而致战，合於利而用，不合於利而止。（人主聚众兴军，以道理胜负之计，不可以己之私怒。将举兵则以策，不可以愠恚之故而合战也。）怒可以复喜，愠可以复悦，亡国不可以复存，死者不可以复生也。（主怒兴军伐人，无素谋明计，则破亡矣。将愠怒而斗，仓卒而合战，所伤杀必多。怒愠可以复悦喜，言亡国不可以复存，死者不可复生，言当慎之。）故曰明主慎之，良将儆之，此安危之道也。 （儆，戒也。）
挑战
战国魏武侯问吴起曰： 两军相当，不知其将，欲击何如？ 起曰： 令贱而勇者，将而击锐，交合而北，告而勿罚，观敌进取，一来一起：其政以理。奔北不追，见利不取：此将有谋。若其众追北，旗帜离乱，自止自行，或纵或横，贪利务得：凡若此类，将令不行。 
楚、汉相持，彭越数绝楚粮道，项羽欲讨越，谓其将曹咎曰： 谨守成皋，汉欲挑战，慎勿与战，无令得东。我十五日必诛彭越，定梁地。 汉果数挑战，楚军不出。使人辱之，五六日，曹咎怒，渡兵汜水。汉击之，大破楚军，尽得楚国货贿。曹咎自刎於汜水之上。
十六国姚襄据黄落，前秦苻生遣将苻黄眉、邓羌等率步骑讨之。襄深沟高垒，固守不战。邓羌说黄眉曰： 伤弓之鸟，落於虚发。襄频为晋将桓温、张平所败，锐气丧矣。今固垒不战，是穷寇也。襄性刚狠，易以刚动。若长驱鼓行，直压其垒，襄必怒而出师，可一战擒也。 黄眉从之，遣羌率骑三千军於襄垒。果怒，尽锐出战。羌伪不胜，引骑而退，襄追之，至於三原，羌回骑拒襄。俄而黄眉至，大战，斩之，尽俘其众。
宋将沈攸之反，自江陵举兵东下，分兵出夏口，据鲁山。攸之既至郢，以郢城弱小不足攻，（宋郢州，今江夏郡。）遣人告郢州守将柳世隆曰： 被太后令，当蹔还都。卿既相与奉国，想得此意。 世隆答曰： 东下之师，久承声问。郢城小镇，自守而已。 攸之将去，世隆遣军於西渚挑战，攸之果怒，令诸军登岸烧郭邑，筑长围攻之。世隆随宜拒应，众皆披卻。攸之军因之败溃。
隋末，高祖起兵，自太原至霍邑，隋将宋老生守城。太宗以数骑诣其城下，举鞭指麾，若将围城者。老生怒，开门出兵。高祖因谓陇西公建成曰： 汝看两阵将交，引左军直趋东门。 命太宗引右军直趋南门，以断其归路。老生之军背城而列阵，高祖以中军与建成合阵於城东，太宗阵於城南。老生麾兵疾进，先薄高祖，而建成坠马，老生乘之，中军与左军咸卻。太宗自南原遥见尘起，知义师退，率二百骑驰下峻阪，杀一贼将，遂冲断其军，出其阵后，表里齐譟，隋师大溃，遂擒老生，而平霍邑。
孙子曰： 凡处军，视生处高，（高，阳也。视，谓目前生地。处军当在高。）战降无登，（无迎高也。降下也，谓山下也。战於山下，敌引之上山，无登逐也。）此处山谷之军也。喜高而恶下，贵阳而贱阴，（山南曰阳。山北曰阴。）是为必胜。军无百疾，丘陵隄防，必处其高阳，而右背之。（隄者，积土所作，皆当处其阳而右之职，战之便也。）此兵之利，而地之助也。故用兵之法，高陵勿向也，（敌若据山陵，依附险阻，陈兵待敌，勿轻攻趣也。既驰势不便，有殒石之冲也。）背丘勿迎也。 （敌背丘陵为阵，无有后患，则当引置平地，勿迎而击也。）
敌处高勿攻
蜀诸葛亮兵法曰： 山陵之战，不仰其高；水上之战，不逆其流；草上之战，不涉其深；平地之战，不逆其虚：此兵之利也。故战斗之利，唯气与形也。 
后周遣将讨高齐，师围洛阳，齐将段韶御之。韶登邙阪，聊欲观周军形势，至大和谷，便值周军，即遣驰告诸营，与诸将结阵以待之。周军以步人在前，上山逆战。韶以彼徒我骑，且卻且引，待其力弊，乃遣下马击之，短兵始交，周人大溃。洛城之围并即奔遁。
敌党急之则合缓之则离
后汉末，曹公征张绣於穰。荀攸曰： 绣仰食於刘表，久而势必离。今缓之，可诱致；急之，则相救。 公不从，与绣战，表果救之。公败归。（曹公违之，故败。）
曹公既克邺，袁尚、袁熙遂奔辽东，众有数千。初，辽东太守公孙康恃远不服。曹公破乌丸，或说公遂征之，尚、熙可擒。公曰： 吾方使康斩送其首，不烦兵矣。 公引兵还，康果斩送尚、熙，传其首。诸将或问曰： 公还而斩尚、熙，何也？ 公曰： 彼素畏尚、熙，其急之则并力，缓之则自相图，其势然也。 
假讬安众
春秋时，晋文公卒，将殡於曲沃。出绛，柩有声如牛。（如牛吼声。）卜偃使大夫拜，曰： 君命大事：将有西师过轶我，击之必大捷焉。 秦伯使孟明视等三将袭郑，晋师御於殽而败之。（声自柩出，故曰君命也。大事，戎事也。卜偃闻秦密谋，故因柩声以正众心也。）
燕将骑劫代乐毅，攻齐即墨。齐将田单拒守，乃令城中人食必祭其先祖於庭，飞鸟悉翔舞城中下食。燕人怪之。单复宣言曰： 神来下教我。 又令曰： 当有神人为我师者。 有卒曰： 臣可以为师乎？ 返走。田单乃起，引还，东乡坐，师事之。卒曰： 臣欺君，诚无能。 田单曰： 子勿言也。 因师之。每出约束，必称神。众心乃安，竟破燕军。
秦二世初，天下乱，陈胜、吴广起兵於蕲，欲收人心。谋曰： 项燕为楚将，数有功，爱士率，楚人怜之。或以为在。今诚以吾众为天下唱，宜多应者。 （谓首号令。）广以为然。迺行卜。卜者知其指意，曰： 足下事皆成功。然足下卜之鬼乎。 （卜者云事成有功，然须假讬鬼神，乃可兴起耳。故胜、广晓其意，则为鱼书、狐鸣以威众也。）胜、广喜，佥曰： 此教我先威众耳。 迺丹书帛曰 陈胜王 ，置人所罾鱼腹中。卒买鱼烹食，得书，已怪之矣。又閒令广之次所旁丛祠中，夜构火，狐鸣呼（去声）曰： 大楚兴，陈胜王。 （閒谓窃令人行也。密於广所次舍处旁侧丛祠中为之。丛谓草木之岑蔚者也。祠，神祠也。构，谓结起也。）卒皆夜惊恐。旦日，卒中往往指目胜、广。因而号令，众遂从之。
世说新书，曹公军行失道，二军皆渴，公令曰： 前有大梅林，饶子，酸，可以解渴。 士卒闻之，口皆水出，乘此得及前水。
晋将李矩守荥阳城，刘聪将刘畅讨矩。矩奉牛酒诈降，谋夜袭之，兵士以贼众，皆有惧色。矩令郭诵祷郑子产祠曰： 君昔相郑，恶鸟不鸣。凶胡臭羯，何得过庭。 使巫扬言： 东里有教，当遣神兵相助。 将士闻之，皆踊跃争进。乃使精选勇敢千人，夜掩畅营，获铠马甚多，斩首数千级，畅仅以身免。
十六国后赵石勒使将麻秋等伐张重华於武威，重华将谢艾曰： 乞假臣兵七千，为殿下吞之。 重华以艾为中坚将军，配步骑五千击秋。引师出振武，夜有二枭鸣於牙中，艾曰： 枭，邀也，六博得枭者胜。今枭鸣牙中，克敌之兆。 於是进战，大破之，斩首五千级。
十六国后燕慕容宝遣将慕容贺麟率三万馀人寇新市。甲子晦，后魏道武帝进军讨之，太史令晁崇奏曰： 昔纣以甲子亡，兵家忌之，不可出。 帝曰： 纣以甲子亡，周武不以甲子胜乎？ 崇无以对。帝遂进军新市，贺麟退阻泒水，依渐洳泽以自固。（洳，而据反。）甲戌，帝临其营，战於义台坞，大破之。
东晋末，宋武帝讨慕容超，围广固城，数月不拔。或说裕曰： 昔石勒将石季龙攻曹嶷，瞻气者以为渑（音绳）水带城，非可攻拔，若塞五龙口，城必自陷。季龙从之，而嶷降。慕容恪围段龛亦如之，而龛降。降后无几，又震开之。今旧迹犹在，可塞之。 裕从其言。於是，城中男女患脚弱疾者太半。时有苍鹅飞入帐坐，众咸惊愕，其将胡蕃独贺曰： 苍者，胡色也。鹅者，我也。胡虏归我之徵。 众大悦。将攻城，诸将咸谏曰： 今往亡之日，兵家所忌。 裕曰： 我往彼亡，吉孰大焉！ 乃命悉登，遂平广固。
东晋末，岭南贼卢循寇建业，宋武帝击破，走至彭蠡湖，乃悉力栅断左里。大军至左里，将战，帝所执麾竿折，幡沈水，众并怪惧。帝欢笑曰： 往年覆舟之战，幡竿亦折，今者复然，贼必破矣。 即攻栅而进。循兵虽殊死战，弗能禁。诸军乘胜奔之，循单舸走。所杀及投水死，凡万馀人。纳其降附，宥其逼掠。遣刘藩、孟怀玉轻军追之。循收散卒，尚有数千人，遥还广州。
梁庾域为华阳太守，后魏军攻围南郑。时粮储寡少，人情忷惧。（忷，许拱反。）州有空仓数十所，域手自封题，指示将士云： 此中粟皆满，足支二年，但努力坚守。 众心以安，虏退。
隋末，李密据兴洛仓，破宇文化及还，士卒皆疲倦。隋将王充欲乘其弊而击之，恐众心不一，乃假讬鬼神，言梦见周公，乃立祠於洛水之上，遣巫宣言周公欲令仆射急讨李密，当有大功，不则兵皆疫死。充兵多楚人，俗信妖。言以惑之，众皆请战，遂破密。
