<strong>兵七</strong>
孙子曰： 佯北勿从。 （北，奔走也。敌方战，形势未衰，便奔走而阵兵者，必有奇伏，勿深入从之。故太公曰： 夫出甲阵兵，从卒乱行者，所以多为变。 ）
佯败引退取之
春秋时，晋楚战於城濮，楚将子玉从晋师。晋师阵於莘北。胥臣以下军之佐当陈、蔡。子玉以若敖之六卒将中军，曰： 今日必无晋矣。 斗宜申将左，斗勃将右。晋裨将胥臣蒙马以虎皮，先犯陈、蔡。陈、蔡奔，楚右师溃。（陈、蔡属楚右师。）狐毛设二旆而退之。（旆，大旗也。又建一旆而退，使若大将稍卻者。）栾枝使舆曳柴而伪遁，（曳柴起尘，诈为众走。）楚师驰之，原轸、郤溱（侧巾反）以中军公族横击之。（公族，公所帅之军。）狐毛、狐偃以上军夹攻之，楚左师溃。楚师败绩。子玉收其卒而止，故不败。晋师三日馆穀。（馆，舍也。食楚军穀三日。）
春秋时，楚将斗廉帅师及巴师围鄾。邓将养甥、聃甥帅师救鄾。三逐巴师，不克。斗廉衡阵其师於巴师之中，以战，而北，（衡，横也。分巴师为二部，斗廉横阵於其閒，以与邓师战，而伪北。北，走也。）邓人逐之，背巴师，而夹攻之。（楚师伪走，邓师逐之，背巴师，巴师攻之，楚师自前还与战。）邓师大败。鄾人宵溃。（宵，夜。）
战国秦师伐赵，赵以赵奢之子代廉颇为将，拒秦将王龁（恨勿反）於长平。秦王闻之，乃阴使武安君白起为上将军，而王龁为裨将军，令军中有敢洩言武安君将者斩。马服子至，则出兵击秦军，秦军佯败而走，张二奇兵以劫之。赵军逐胜，追造秦壁。秦壁坚拒不得入，而秦奇兵二万五千人绝赵军后，又一军五千骑绝赵壁閒，赵军分而为二，粮道绝。而秦出轻兵击之。赵战不利，因筑壁坚守，以待救至。秦王闻赵食道绝，王自之河内，赐民爵各一级，发年十五以上悉诣长平，遮绝赵救及粮食。至九月，赵卒不得食四十六日，皆内阴相杀食。来攻秦垒，欲出。为四队，四五复之，不能出。其时马服子与锐卒自搏战，秦军射杀之。军大败，卒四十馀万人降，皆坑之。
汉王与诸侯兵共击项羽，决胜垓下。韩信将三十万自当之，孔将军当左，费将军当右，汉王后，绛侯、柴将军在汉王后。项羽之卒可十万。韩信先合，不利，卻。孔将军、费将军纵，楚兵退，信复乘之，大败垓下。
后汉初，冯异与邓禹率车骑将军邓弘等议攻赤眉，异曰： 贼馀众尚多，可稍以恩信倾诱，难以卒用兵破也。上今使诸将屯渑池要其东，而异击其西，一举取之，此万成计也。 禹、弘不从。弘遂大战移日，赤眉佯败，弃辎重走。车皆载土，以豆覆其上，兵士饥，争取之。赤眉引还击弘，弘军溃乱。异与禹合兵救之，赤眉小卻。异以士卒饥倦，可且休，禹不听，复战，大为所败。
东魏末，齐神武薨，子澄立。侯景叛归梁，而围彭城，澄遣慕容绍宗讨之。将战，绍宗以梁人剽悍，恐其众之挠也，一一引将卒而诳之曰： 我当佯退，诱梁人使前，汝可击其背。 申明诫之。景又命梁人曰： 逐北勿过二里。 会战，绍宗实败走，梁人不用景言，乘败深入，魏人以绍宗之言为信，争掩击，遂大败之。
西魏末，遣将史宁与突厥木汗可汗同伐吐谷浑，俱会於青海。宁谓木汗曰： 树敦、贺真二城，是吐谷浑巢穴。今若拔其本根，馀种自然离散，乃上策也。 木汗从之，即分为两军。木汗从北道向贺真，宁趣树敦。吐谷浑婆周王率众逆宁，宁击之。逾山履险，遂至树敦。树敦即吐谷浑之旧都，多诸珍藏。而其主先已奔贺真，留其征南王及数千人固守。宁进兵攻之，伪退，吐谷浑人果开门逐之，因回兵奋击，门未及阖，宁兵遂得入。生获其征南王，俘虏男女、财宝，尽归诸突厥。
伪称败怠敌取之
隋末，杨玄感反，攻东都。刑部尚书卫玄与玄感战，兵始会，玄感诈令人大呼曰： 官军已得玄感矣。 官军稍怠，玄感与数千骑乘之，玄兵於是大溃。
引退设伏取之
春秋时，北戎侵郑，郑伯御之，曰： 彼徒我车，惧其侵轶我也。 （徒，步兵也。轶，突也。）公子突曰： 使勇而无刚者，尝寇而速去之，（尝，试也。勇则能往，无刚不耻退。）君为三覆以待之。（覆，伏兵也。）戎轻而不整，贪而无亲，胜不相让，败不相救。先者见获，必务进；进而遇覆，必速奔。后者不救，则无继矣。 从之。戎人之前遇覆者奔，郑将祝聃逐之，衷戎师，前后击之，尽殪。（为三部伏兵，祝聃帅勇而无刚者，先犯戎而速奔，以遇二伏兵，至后伏兵起，戎还走，祝聃返逐之，戎前后及中三处受敌，故曰衷戎师。殪，於计反，死也。衷，竹仲反。）
春秋时，吴侵楚，楚将养由基奔命，楚司马子庚以师继之。养由基曰： 吴乘我丧，谓我不能师也，必易我而不戒。（戒，备。）子为三覆以待我，我请诱之。 子庚从之。战於庸浦，（楚地。）大败吴师。
后汉末，荆州牧刘表遣刘备北侵，至叶，曹公遣将李典与夏侯惇拒之。备一旦烧屯去，惇率诸军追击之，典曰： 贼无故退，疑必有伏。南道窄狭，草木深，不可追也。 惇不听，与将于禁追之，典留守。惇等果入贼伏里，战不利，典往救，备睹见救至，乃退。
十六国后赵将石季龙攻晋将刘演於廪丘，晋将邵续使文鸯救演，季龙退止卢关津以避之，文鸯弗能进，屯於景亭。兖州豪右张平等起兵救演。季龙夜弃营设伏於外，扬声将归河北。张平以为信然，入於空营。季龙回击败之，遂陷廪丘。
十六国夏赫连勃勃进屯依力川，后秦姚兴来伐，至三城，勃勃率骑御之。兴遣其将姚文宗拒战，勃勃伪退，伏以待之。兴将姚榆生等追，伏兵夹击，皆擒之。
后魏万俟丑奴作乱关中，魏将贺拔岳率兵讨之。岳以轻骑八百北渡渭，杀掠其民以挑之。丑奴大将尉迟菩萨果率步骑三万至渭北。岳以轻骑数十与菩萨隔水交言，岳称扬国威，菩萨自言强盛，往复数返，时已逼暮，於是各还。岳密於渭南傍水分精骑数十为一处，随地形便置之。明日，自将百馀骑，隔水与贼相见。岳渐前进，先所置骑随岳而集。骑既渐增，贼不复测其多少。行二十里许，至水浅可济之处，岳便驰马东出，以示奔遁。贼谓岳走，乃弃步兵，南渡渭水，轻骑追岳。岳东行十馀里，依横岗设伏兵待之。贼以路险不得齐进，前后继至，半度岗东。岳乃回与贼战，身先士卒，急击之，贼便退走。岳号令所部，贼下马者皆不听杀。贼顾见之，便悉投马。俄而虏获三千人，马亦无遗。遂擒菩萨，仍渡渭北，降步卒万馀。
大唐武德中，太宗围王世充於东都，窦建德自河北率兵十二万来救。太宗自率骑二千五百、步卒千人趣武牢。四月，建德自荥阳西上，筑垒于板渚。太宗以五百骑出武牢东二十馀里，将挑战，先伏李勣、程咬金、秦叔宝，（咬，五巧反。）令尉迟敬德执槊造建德垒下，大呼致师。贼众大惊挠，出兵数千骑。太宗逡巡渐卻，遂引贼以入伏内，李勣等奋击，大破之，获其大将殷秋、石瓒，（昨旱反。）斩首数百级。
声言退诱敌破之
后汉西域莎车国王不供，将兵长史班超发于阗、疏勒诸国二万五千人击之，莎车求救龟兹，龟兹王遣将发温宿、姑墨、尉头合五万人助之。超召诸将及于阗、疏勒王议曰： 兵少不敌，莫如各解散去。于阗从此东归，长史亦从此西归，夜半闻鼓声便发。 众皆以为然。乃阴缓所擒得生口，归以超言告龟兹。龟兹闻之喜，使其将以万骑於西界遮超，温宿王将八千骑於东界遮于阗王。人定后，超密令诸司马勒兵，至鸡鸣，驰赴莎车草营，掩覆之，胡皆惊走，斩首五千级，莎车遂降。
十六国后凉吕光遣将吕延，伐西秦乞伏乾归，大败之。乾归因大泣叹曰： 死中复生，正在今日也。 乃纵反閒，称乾归东奔成纪。吕延信之，引师轻进。延司马耿雅谏曰： 乾归雄勇过人，权略难测，破王广，克杨定，皆羸师以诱之，虽蕞尔小国，（蕞，左外反。）亦不可轻也。困兽犹斗，况乾归而可睹风自散乎！今宜部阵而前，步骑相接，徐俟诸军大集，可以一举灭之。 延不从，战败，死之。
十六国北凉沮渠蒙逊伐西凉李士业於酒泉，先攻浩（音阁）亹，（音门。）有蛇盘於帐前。蒙逊笑曰： 前一为腾蛇，今盘在吾帐前，天意欲吾回师。 烧攻具而还，次於川岩。闻李士业徵兵欲攻张掖，蒙逊曰： 入吾计矣。但恐闻吾回军，不敢前也。兵事尚权。 乃露布西境，称得浩亹，将进军黄谷。士业闻而大悦，进入都渎涧。蒙逊潜军逆之，败士业於怀城，遂进克酒泉。
东晋末，妖贼孙恩北出海盐，宋武帝为将，筑城於海盐。贼日来攻城，城内兵力甚弱，宋武独深虑之。一夜，偃旗匿众，若已遁者。明旦开门，使羸疾数人登城。贼遥问宋武所在。曰： 夜已走矣。 信之，乃率众大上。宋武乘其懈怠，奋击，大破之。
后魏太武征夏赫连昌於统万城，师次城下，收众伪退。昌鼓譟而前。会有风雨从东南来，沙尘昏冥。宦者赵倪进曰： 今风雨从贼后来，我向彼背，天不助人。将士饥渴，愿陛下避之，更待后日。 崔浩曰： 是何言欤！千里制胜，一日之中岂得变易？贼前行不止，后已离绝，宜分军隐出，掩击不意。风道在人，岂有常也！ 帝从之。分骑奋击，昌军大溃。
引退设伏潜兵袭其营
汉王遣将韩信击赵，赵师拒於井陉。信与赵军战良久，弃旗鼓走，赵空壁逐信。信先遣奇兵二千骑，持汉赤帜，从閒道依山潜伏，候赵壁空，驰入，乃拔赵帜，立汉帜二千。赵军既攻信不克，归营见之，遂惊溃走。
隋末，群盗起，隋将张须陀击卢明月於下邳。贼连营十万，须陀才万人，力势不敌，去贼六七里地立栅，相持经十馀日，粮尽将退，谓将士曰： 贼见兵卻，必轻来追我。其众若出，营内即虚，欲以千人袭营，可有大利。此诚危险，谁能去者？ 人皆莫对，唯秦叔宝与罗士信皆曰： 愿行。 於是须陀委栅而遁，使二人分领千兵潜伏於草莽。既而明月悉兵追之，叔宝、士信驰至其栅，栅门闭不得入，二人超昇其楼，拔贼帜，各杀数人，营中大乱。叔宝斩关而纳外兵，因散纵火，焚其三十馀栅，烟焰涨天。明月奔还，须陀卻逐之，大破贼众。明月以数百骑遁去，馀皆虏之。
设伏引敌斗袭其营
隋末，李密击宇文化及，精兵良将多有死伤。王世充在东都，乘其弊而击之，率步骑二万，营於洛南。李密军於偃师北。世充潜遣二百骑，夜伏於邙山，自统其众，迟明渡水，人奔马驰，以袭密营。密遽出兵以拒之，阵未成，两军已合。伏兵於北山中乘高而下，驰入密营，烧其庐舍。密见营中火发，因而遁走。
示退乘懈掩袭
后汉末，曹公征张鲁，至阳平，张鲁使弟卫据阳平关，横山筑城十馀里，攻之不拔，乃引军还。贼见大军退，其守备懈。公乃密遣骁将等乘险夜袭，大破之。
后魏将慕容白曜南征宋，以郦范为副。师次无盐，宋将申纂凭城拒守。议者佥以攻具未周，不宜便进。范曰： 今轻军远袭，深入敌境，无宜淹留，久稽机候。且纂必以我军来速，不在攻守，谓方城可凭，弱卒可恃。今若外潜威形，内整戎旅，密励将士，出其不意，可一攻而克之。 白曜遂潜军伪退，示以不攻。纂果不设备，於是即夜部分，晨便腾城，崇朝而克。
后魏末，幽州刺史刘灵助以庄帝被尔朱兆所弑，遂举兵倡义，诸州豪右咸相通结。灵助进屯於定州之安固，魏遣将叱列延庆讨之。诸将谓延庆曰： 灵助善於卜占，百姓信惑，所在响应，未易可图，若万一战有利钝，则大事去矣。未若还师西入，据关拒险，以待其变。 延庆曰： 刘灵助，庸人也。天道深远，岂其所识。大兵一临，彼皆恃其妖术，坐看符厌，宁肯戮力致死，与吾争胜负哉！如吾计者，正欲出营城外，诡言西归，灵助闻之，必信而自宽，潜军往袭，可一举而擒。 乃出顿城西，声云将还。简精骑一千夜发，诘朝造灵助垒，战於城北，遂破擒之。
西魏末，宕昌羌獠甘作乱，逐其王弥定，魏遣将史宁讨破之，甘将百骑走投生羌巩廉王。弥定遂得复位。宁以未获獠甘，密欲图之，乃扬声欲还。甘闻之，复招引叛羌，依山起栅，欲攻弥定。宁谓诸将曰： 此羌入吾术中，当进兵擒之耳。 诸将思归，咸曰： 羌之聚散无常，依据山谷，今若追讨，恐引日无成。且弥定还得守藩，将军功已立矣。獠甘势弱，定能制之。以此还军，策之上者。 宁曰： 一日纵敌，数世之患，岂可舍垂灭之寇，更烦再举。人臣之礼，知无不为。以此观诸君不足与计事也。如更沮众，宁岂不能斩诸君邪！ 遂进军，獠甘众亦至，与战，大破之，生获獠甘，并获巩廉王。
隋巂州乌蛮反，隋将周法尚讨之。军将至，贼弃州城，走散山谷閒，法尚捕不能得。於是遣使慰谕，假以官号，伪班师，日行二十里。军再合，潜遣人觇之，知其首领尽归栅，聚饮相贺。法尚选步骑数千人，袭击破之。
敌退追奔
后汉末，曹公征张绣於穰，一朝引军退，绣自追之。贾诩谓绣曰： 不可，追必败。 绣不从，大败而还。诩谓绣曰： 更追之，必胜。 绣曰： 不用公言，以至於此。今已败，奈何复追？ 诩曰： 兵势有变，亟（纪力反）往必利。 绣信之，遂收散卒赴追，战，果以胜还。问诩曰： 绣以精兵追退军，而公曰必败；及以败卒击胜兵，而公曰必胜。悉如公言，何其皆验？ 诩曰： 此易知耳。将军虽善用兵，非曹公敌也。军新退，曹公必自断后；追兵虽精，将既不敌，彼士亦锐，故知必败。曹公攻将军无失策，力未尽而退，必国内有故；已破将军，必轻军速进，留诸将断后，诸将虽勇，亦非将军敌，故虽用败兵而战必胜也。 绣大服。
后周大将晋公护东伐高齐，遣将尉迟迥围洛阳，为敌所败。周将达奚武与齐王宪於邙山御之。至夜，收军。宪欲待明更战，武欲还，固争未决。武曰： 洛阳军散，人情骇动。若不因夜速还，明日欲归不得。武在军旅久矣，备见形势。大王少年，未经军事，岂可将数营士众，一旦弃之乎！ 宪从之，遂全军而返。（齐人不悟而不追击耳。）
大唐卫公李靖兵法曰： 诸战锐等队打贼败，其驻队队别量抽骁健二十人逐北。其辎重队遥叫作声援，不得辄动。跳荡队、奇兵队趁贼退不得过百步，如审知贼徒败散，仍须取机追逐。 
纵敌退於归路设伏取之
高齐将段韶与右丞相斛律光率师伐后周，五月，攻服秦城。周人於姚襄城南更起城镇，东接定阳，又作深堑，断绝行道。韶乃密抽壮士从北袭之，又遣潜渡河告姚襄城中，令内外相应。渡者千有馀人，周人始觉，於是合战，大破之。诸将咸欲攻其新城，韶曰： 此城一面阻河，三面地险，不可攻。就令得之，一城地耳。不如更作一城，壅其要路。破服秦城，并力以图定阳，计之长者。 将士咸以为然，遂图定阳，其城主杨范固守不下。韶登山以观城势，乃纵兵急攻之。七月，屠其外城。韶谓光曰： 此城三面重涧险阻，并无走路，唯虑东南一处耳。贼若突围，必从此出。但简精兵专守，自是成擒。 光乃令壮士千馀人设伏於东南涧口。其夜，果如其策，贼遂出城，伏兵击之，大溃。范等面缚，尽获其众。
孙子曰： 激水之疾，至於漂石者，势也；（言水性柔弱，石性刚重，至於漂转大石，投之洿下，皆由急疾之流，激得其势。）鸷鸟之疾，至於毁折者，节也。（发起讨敌，如鹰鹞之所攫撮也，必能挫折禽兽者，皆由伺候之明，邀得屈折之节也。王子曰： 鹰隼一击，百鸟无以争其势；猛虎一奋，万兽无以争其威。 ）不责於人，（言胜负之道，自图於中，不求之下责怒师众，强使力进也。若秦穆悔过，不替孟明也。）故能择人而任势也。（权变之明，能简置於人，任己之形势也。）任势者，其战人也，如转木石。木石之性，安则静，危则动；（言投之安地则安，投之危地则危，不知有所回避也。）方则止，圆则行。（任势自然也。方圆之形，犹兵胜负之形。）故善战人之势，如转圆石於千仞之山者，势也。（言形势之相因。）是以善战者，其势险，（险，犹疾也。）其节短。（短，近也。节，断也。短近，言能因危取胜，以卒击近。）势如彍弩，节如发机。（在度内不远，发则中。彍，张也。言形势之彍，如弩之张；奔击之易，如机之发也。故太公曰： 击之如发机，所以破精也。 ）然用兵之法，莫难於军争。（从始受命，至於交和，军争难也。军门谓之和门，两军对争，交门而止。先据便势之地，最其难者，相去促迫，动则生变化。）军争之难者，以迂为直，以患为利。（示以远，速其道里，先敌者至也。）故迂其涂，（示之远也。）而诱之以利，（已外张形势，回从远道，敌至於应争从其近，皆得敌情，诳之以利。）后人发，先人至，（明於度数，先知远近之计。）此先知迂直之计者也。是故军争为利，众争为危。（善者则以利，不善者则以危也。言两军交争，有所夺取，得之则利，失之则危也。）举军而争利，则不及。（迟不及也。举军悉行，争赴其利，则道路悉不相逮。）是故卷甲而趋利，则日夜不处，（行不休息。）倍道兼行，百里而争利，则擒三将军。（若虑上二事，欲从速疾，卷甲束仗，潜军夜行，若敌知其情，邀而击之，则三军之将，为敌所擒也。若秦伯击郑，三帅皆获是也。）劲者先，罢者后，其法十而一至；（百里争利，非也。三将军皆为擒也。强弱不复相待，率十有一人至军也。罢音疲。）五十里而争利，则蹶上将军，其法以半至；（蹶，犹挫也。前军之将，以为敌所蹶败。）三十里而争利，则三分之二至。（道近，至者多，故无死败。古者用师，日行三十里，步骑相须。今走而趋利，三分之二至。）以是知军争之难。 
兵机务速
后汉末，荀攸从曹公征吕布，至下邳，布败固守，攻之不拔，连战，士卒疲，曹公欲还。攸与郭嘉说公曰： 吕布勇而无谋，今三战皆北，其锐气衰。三军以将为主，主衰则军无奋意。且布之谋主陈宫，有智而迟，今及布气之未复，宫谋之未定，进急攻之，布可拔也。 乃引沂、泗灌城，城溃，生擒布。
蜀将诸葛亮伐魏，魏将司马宣王、郭淮等御亮。张郃（音合）劝宣王分军住雍、郿（音眉）为后镇，宣王曰： 料前军能独当之者，将军言是也。若不能当，而分为前后，此楚之三军所以为黥布擒也。 遂进军隃麋。亮闻大军且至，乃自帅众将芟上邽（古携反）之麦。诸将皆惧，宣王曰： 亮虑多决少，安营自固，然后芟麦，吾得二日兼行足矣。 於是卷甲晨夜赴之，亮睹尘而遁。宣王曰： 吾倍道疲劳，此晓兵者之所忌也。亮不敢据渭水，此易与耳。 进次汉阳，与亮相遇，宣王列阵以待之。使将牛金轻骑饵之，兵才接，而亮退。
蜀将孟达之降魏也，魏朝以达领新城太守，假节。达於是连吴固蜀，潜图中国，谋洩，将举兵。司马宣王秉政，恐达速发，以书安之，绐（音殆）达。达得书，犹与不决。宣王乃潜军进讨。诸将皆言达与二贼交构，宜审察而后动。宣王曰： 达无信义，此其相疑之时也，当及其未定往决之。 乃倍道兼行，八日到其城下。吴、蜀各遣其将向西城安桥、木兰寨以救达，宣王分诸将以拒之。初，达与诸葛亮书曰： 宛去洛八百里，去吾千二百里，闻吾举事，当表上天子，比相反复，一月閒也，则吾城已固，诸军足办。所在深险，司马公必不自来；诸将来，吾无患矣。 及兵到，达又告亮曰： 吾举事八日，而兵至城下，何其神速也。 上庸城三面阻水，达於城外为水栅以自固。宣王渡水，破其栅，直造城下。八道攻之，旬有六日，达甥邓贤、将李辅等开门出降，遂斩达。
十六国后秦姚苌与苻登相持，苌将荀曜据逆万堡，密引苻登。苌与登战，败於马头原，收众复战。姚硕德谓诸将曰： 上慎於轻战，每欲以计取之。今战既失利，而更逼贼，必有由也。 苌闻而谓硕德曰： 登用兵迟缓，不识虚实，今轻兵直进，迳据吾东，必荀曜竖子与之连结也。事久变成，其祸难测。所以速战者，欲使竖子谋之未就，好之未深，散败其事耳。 果大败之。
姚苌与苻登相持未解，登将魏褐飞自称大将军、冲天王，率氐胡万人，攻苌将姚当城於杏城，苌将雷恶地叛应褐飞，攻苌将姚汉得於李润。苌议将讨之，群臣咸曰： 陛下不忧六十里苻登，乃忧六百里褐飞？ 苌曰： 登非可卒殄，吾城亦非登所能卒图。恶地多智，非常人也。南引褐飞，东结董咸，甘言美说以成奸谋，若得杏城、李润，恶地据之，控制远近，相为羽翼，长安东北非复吾有。 於是潜军赴之。苌时众不满二千，褐飞、恶地众至数万，氐胡赴之者首尾不绝。苌每见一军至，辄有喜色。群下怪而问之，苌曰： 今同恶相济，皆来会集，吾得乘胜席卷，一举而覆其巢穴，东北无复馀也。 褐飞等以苌兵少，尽众来攻。苌固垒不战，示之以弱，潜遣子崇率骑数百，出其不意，以乘其后。褐飞兵扰乱，苌遣将王超等率步骑击之，褐飞众大溃，斩褐飞。恶地请降，苌待之如初。
东魏荆州刺史辛纂据穰城，西魏将杨忠从独孤信讨之，纂迎战，败，退走。信令忠为前驱，驰至其城，叱门者曰： 今大军已至，城中有应，尔等求活，何不避走！ 门者尽散。忠乘城而入，弯弓大呼，纂兵卫百馀人莫之敢御，遂斩纂以徇，城中慑伏。
隋末，高祖义师发太原，次灵石县贾胡堡，隋将宋老生率精兵二万屯霍邑以拒之。会久雨粮尽，与长史裴寂及诸将议曰： 宋老生顿霍邑，屈突通镇河东，二人同心，非造次可进，欲且还太原，以图后举。 太宗曰： 本兴大义，以救苍生，当须先入咸阳，号令天下。今遇小敌，便即班师，将恐义徒一朝解体！还守太原，一城之地，此为贼尔，何以自全。 高祖乃止。太宗引师赴霍邑，遂平老生。
大唐武德中，太宗征薛仁杲，其将宗罗睺来拒，大破於浅水原，因率左右二十馀骑追奔，直趣折（思历反）墌（之恕反）以乘之。仁杲列阵城下，太宗据泾水以临贼，贼徒气沮，无敢进战。其骁将浑翰等数人临阵来降，请还取马，太宗纵遣之，於是各乘良马，须臾并至。仁杲大惧，婴城自守。太宗具知贼中虚实，将夕，大军继至，四面合围，因纵辩士谕以祸福，仁杲遂开门降。既而，诸将奉贺，因问曰： 始大王野战破贼，其主尚保坚城，王无攻具，轻骑腾逐，不待步兵，径薄城下，咸疑不克，而竟下之，何也？ 太宗曰： 此以权道迫之，使其计不暇发，以故克也。罗睺恃往前之胜，兼复养锐日久，见吾不出，意在相轻。今喜吾出，悉兵来战，吾虽破之，擒杀盖少，若不急蹑，还走投城，仁杲收而抚之，则便未可尽矣。且其兵众皆陇西人，一败被追，不及回顾，散归陇外，则折墌自虚，我军随而迫之，所以惧而降也。此可成算，诸君尽不见也。 
武太后初，徐敬业举兵於江都，称匡复皇家，以盩厔尉魏思温为谋主，问计於思温，对曰： 明公既以太后幽絷少主，志在匡复，兵贵拙速，但宜早渡淮北，亲率大众，直入东都。山东将士知公有勤王之举，必以死从。此则指日刻期，天下必定。 敬业将从其策，薛璋又说曰： 金陵之地，王气已见，宜早应之。兼有大江设险，足可以自固。请且攻取常、润等州，以为王霸之业，然后率兵北上，鼓行而前，此则退有所归，进无不利，实为良算也。 敬业以为然，乃自率兵四千人南渡，以击润州。思温密谓杜求仁曰： 兵势宜合不可分。今敬业不知并力渡淮，率山东之众以取洛阳，必是无能成事，命也可知。 敬业寻亦悔之，所以遂败。
卫公李靖兵法曰： 用兵上神，战贵其速。简练士卒，申明号令，晓其目以麾帜，习其耳以鼓金，严赏罚以诫之，重刍豢以养之，浚沟堑以防之，指山川以导之，召才能以任之，述奇正以教之：如此，则虽敌人有雷电之疾，而我亦有所待也。若兵无先备则不应卒，卒不应则失於机，失於机则后於事，后於事则不制胜而军覆矣。故吕氏春秋云： 凡兵者，欲急捷，所以一决取胜，不可久而用之矣。 或曰： 兵之情虽主速，乘人之不及；然敌将多谋，戎卒辑睦，令行禁止，兵利甲坚，气锐而严，力全而劲，岂可速而犯之邪？ 答曰：若此则当卷迹藏声，蓄盈待竭，避其锋势，与其持久，安可犯之哉！廉颇之拒白起，守而不战；宣王之抗武侯，抑而不进是也。 
掩袭
后汉末，庐江太守刘勋理皖城，（今同安郡。）恃兵强士勇，横於江、淮之间，无出其右者。孙策恶之。时已有江左，自领会稽太守，使人卑辞厚币而说之曰： 海昏上缭宗人数欺下国，患之有年矣，击之，路由不便，幸因将军神武而临之。且上缭国富廪实，吴娃越姬充於后庭，明珠大贝被於帑藏，取之可以资军，虽蜀郡成都金碧之府未能过也。策愿举敝邑，躬率士卒，以为外援。 勋然之。刘晔谏曰： 上缭虽小，而城坚池深，守之则易，攻之则难，不可旬日而拔也。且兵见疲於外，而国虚於内，孙策多谋而善用兵，乘虚袭我，将何御之。而将军进屈於敌，退无所归，羝（音低）羊触藩羸（力为反）其角，不能退，不能进，其在兹乎。 勋不从。遂大兴师伐上缭，其庐江果为策所袭。勋穷蹙，遂奔於曹公。
后汉末，袁绍将许攸降曹公，言曰： 今袁氏辎重有万馀两，屯军无严备，今以轻兵袭之，不虑而至，燔其积聚，不过三日，袁氏自败。 公大喜，选精锐步骑，皆用袁氏军旗帜，衔枚缚马口，夜从閒道出，人把束荛薪，所历道有问者曰： 何之？ 曰： 袁公恐曹操掠抄后军，还兵以益备。 闻者信以为然，皆自若。既至，围屯，大放火，营中惊乱，大破之，尽燔其粮穀宝货，绍故败。
后汉末，蜀将关羽遣糜芳守南郡，羽领兵围樊。吴主遣将吕蒙屯陆口，蒙外倍修恩厚，与关羽结好。羽多留兵备南郡，恐蒙有变。蒙上疏曰： 羽讨樊而多留兵，必恐蒙图其后故也。蒙常有病，乞分众还建业，以理病为名。羽闻之，必彻备，徐以大军溯江驰上，袭其空虚，则南郡可下，而羽易擒耳。 吴主然之。蒙遂称病，而还建业。羽果稍撤备，而悉众赴樊城。蒙遂发兵，逆流而上，伏甲於舟，使更衣为商人，以理征棹，达曙兼行，过羽所置屯戍辄缚之，羽遂失惊。师次於南郡，袭夺其城。羽吏士攻樊城未下，闻城已陷，而家属无恙，见待甚於平时，无复斗心，稍稍而散。羽竟为吴师所擒，荆州遂平。
东晋末，宋武帝秉政，刘毅为荆州刺史，每多异同之议。裕率兵讨之，遣裨将王镇恶先袭，至豫章口，豫章口去江陵城二十里。自镇恶进路，扬声刘蕃上。先是，毅称病，表请从弟衮州刺史蕃为副。毅谓为信然，不知见袭。镇恶自豫章口舍船步上，小将蒯恩军在前，镇恶次之。舸留一二士，（卒之次者。）对舸岸上竖六七旗，每旗下安一鼓。语所留人： 计我将至城，便长严，令如后有大军状。 次又分队在后，令烧江津船舰。镇恶迳前袭城，语前军： 若有问者，但云刘衮州至。 津戍及百姓皆言刘蕃实上，晏然不疑。未至城五六里，逢毅亲将朱显之与十许骑、步从者数十，欲出江津，问是何人？答曰： 刘衮州至。 显之驰前问蕃在所，答云： 在后。 显之既至毕后，不见蕃，而见军人担彭排战具，又遥见江津船舰已被焚烧，烟焰张天，而鼓严之声甚盛，知非蕃上，便跃马驰去告毅： 外有大军，似从下上，垂已至城，江津船悉被火烧矣。 行命闭诸城门。镇恶亦驰进，军人缘城得入，门犹未及下关，因得开大城东门。大城内，毅凡有八队，带甲千馀，已得戒严。蒯恩入东门，便北回击射堂，前攻金城东门。镇恶入东门，便直击金城西门。军分攻金城南门。毅金城内东从旧将士，犹有六队千馀人；西将及能细直吏快手，复有二千馀人。食时就斗，至中晡，西人退散及归降略尽。镇恶入城，便因风放火，烧大城南门及东门。金城内亦未信裕自来。镇恶军人与毅东来将士，或有是父兄子弟中表亲者，镇恶因命斗且共语，众并知刘裕自来，人情离懈。一更许，厅事前阵散溃。毅左右兵犹闭东西閤拒战，镇恶虑暗夜自相伤犯，乃引军出，绕金城，开其南面以为退路。毅虑南有伏兵，三更中，率左右三百许人开北门突出城，於佛寺自缢死。
大唐高宗遣将薛仁贵、郭待封等伐吐蕃大非川，将进赴乌海，仁贵谓待封曰： 乌海险远，车行艰涩，若引辎重，将失事机。又破贼即回，不烦转运，彼多瘴疠，无宜久留。大非川岭上宽平，足堪置栅。可留二万人，作两栅，辎重并留栅内。吾等轻锐倍道，掩其未整，即扑灭之矣。 仁贵遂率众先行，至河口遇贼，击破之，斩获甚众，收其牛羊万馀头。
甘言厚币乘懈袭之
东晋初，石勒伪推奉晋幽州刺史王浚，浚不疑，勒於是轻骑袭幽州，以火宵行。至易水，浚督护孙纬驰遣白浚，引军拒勒。浚将佐咸请出击勒，浚怒曰： 石公来，正欲奉戴我也，敢言击者斩。 乃命设飨以待之。勒晨至蓟，叱门者开门。疑有伏兵，先驱牛羊数千头，声言上礼，实欲填诸街巷，使兵不得发。浚乃惧，或坐或起。勒入城，升其厅事，命甲士执浚，立之於前，数其罪恶而诛之，遂陷幽州。
梁末，侯景反，陷建业。高州刺史李迁仕据大皋图逆，召高梁太守冯宝。宝欲往，其妻沈氏止之曰： 刺史无故不合召太守，此诈君，欲为反耳。顷者京师危迫，羽檄徵兵遍於郡县，刺史称疾不赴，缮甲训兵，今已备矣，而更召君，往必见留，追君兵众，此意可知矣。鱼不可脱於泉，愿且勿行，遣使谲之，曰身疾笃，请遣妻传意，并送土物以省之。彼闻喜，必无防，为君取之如反掌耳。 实从之。於是沈氏自将千人，皆藏短兵，步担杂物，唱言琛货，先书报迁仕曰： 太守冯宝疾笃，谨令妻沈氏传启，并奉土贡，以资军费。 迁仕大悦，出迎，沈氏因释担出刃，大破之，迁仕脱身而遁。沈氏入据其州，尽收其众。
