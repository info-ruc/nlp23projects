<strong>礼六十八开元礼纂类三序例下</strong>
君臣冕服冠衣制度
大裘冕，无旒，金饰，玉簪导，以组为缨，色如其绶。（令云 冕长尺六寸，广八寸，玄表纁里。 以下广狭皆准此。）裘以黑羔皮为之。（令云： 玄领、褾、襟缘，朱裳。 后有诏夏月以葛代裘。）白纱中单。（令云： 皂领，青褾、撚、裾。 ）革带，玉钩〈角枼〉，大带。（令云： 素带朱里，纯其外，上以朱，下以绿，纽约用组。黻，蔽膝也，随裳色。 ）鹿卢玉具剑，火珠镖首。白玉双珮，玄组双绶，六采。（令云： 玄、黄、赤、白、缥、绿，纯玄质，长二丈四尺，五百首，广一尺。小双绶长二尺六寸，色同大绶而首半之，閒施三玉环。 ）朱袜赤舄。祀天神地祇则服之。
衮冕，垂白珠，十有二旒，（令云： 以组为缨，色如其绶。 ）黈纊充耳，玉簪导。玄衣纁裳，十二章。（令云： 八章在衣，日、月、星辰、山、龙、华虫、火、宗彝；四章在裳，藻、粉米、黼、黻。衣褾领为升龙，皆织成为之。龙山以下，每章一行，重以为等，每行十二也。 ）白纱中单。（令云： 黻领，青褾、撚、裾，黻加龙山火三章。毳冕以上山火二章，绣冕山一章，玄冕无章。 ）革带、大带、剑、玉珮、绶、袜与上同。舄加金饰。享庙、谒庙及朝遣上将、征还、饮至、践阼、加元服、纳后、元日受朝及临轩册拜王公则服之。
鷩冕，服七章，（令云： 三章在衣，华虫、火、宗彝；四章在裳，藻、粉米、黼、黻。 ）馀同衮冕，有事远主则服之。
毳冕，服五章，（令云： 三章在衣，宗彝、藻、粉米；二章在裳，黼、黻也。 ）馀同鷩冕，祭海岳则服之。
绣冕，服三章，（令云： 一章在衣，粉米；二章在裳，黼、黻。 ）馀同毳冕，祭社稷、先农则服之。
玄冕服，（令云： 衣无章，裳刺黼一章。 ）馀同绣冕，〈礻昔〉祭百神、朝日夕月则服之。
通天冠，加金博山，附蝉十二首，施珠翠，黑介帻，发缨翠緌，玉若犀簪导。绛纱袍，白纱中单，（令云： 朱领、撚、裾。 ）白裙襦，（令云： 亦裙衫也。 ）绛纱蔽膝，白假带，方心曲领。其革带、剑、珮、绶与上同。白袜黑舄。（令云： 若未加元服，则双童髻，空顶黑介帻，双玉导，加宝饰也。 ）诸祭还、冬至受朝、元会、冬会则服之。
武弁，金附蝉，平巾帻，馀同前服。讲武、出征、四时蒐狩、大射、禡、类、宜社、赏祖、罚社、纂严则服之。
弁服，（令云： 弁以鹿皮为之。 ）十二〈王綦〉，（令云： 〈王綦〉以白玉珠为之。 ）玉簪导，绛纱衣，素裳，革带，白玉双佩，鞶囊，小绶，白袜，乌皮履，朔日受朝则服之。
黑介帻，白纱单衣，白裙襦，革带，素袜，乌皮履，拜陵则服之。
白纱帽，（令云： 赤乌纱帽。 ）白裙襦，白袜，乌皮履，视朝、听讼及宴见宾客则服之。
平巾帻，金宝饰，导簪冠支皆以玉，紫褶，（令云： 赤白褶。 ）白葱，玉具装，真珠宝钿带，靴，乘马则服之。
翼善冠，其常服及白练裙襦通著之。若服葱褶，则与平巾帻通著之。
皇太子衮冕，垂白珠九旒，（令云： 以组为缨，色如其绶。 ）青纊充耳，犀簪导。玄衣纁裳九章，（令云： 五章在衣，山、龙、华虫、火、宗彝；四章在裳，藻、粉米、黼、黻。织成为之，每章一行，重以为等，每行九。 ）白纱中单。（令云： 黼领，青褾、撚、裾。 ）革带，金钩〈角枼〉，大带。（令云： 素带不朱里，亦纰以朱绿，纽约用组。黻随裳色，火山二章。 ）玉具剑，（令云： 金宝饰，玉镖首。 ）瑜玉双珮，朱组双大绶。（令云： 四采，赤白缥绀，纯朱质。长丈八尺，三百二十首，广九寸。小双绶长二尺六寸，色同大绶而首半之，閒施二玉环。 ）朱袜赤舄。（令云： 舄加金饰。 ）侍从祭祀及谒庙、加元服、纳妃则服之。
具服，远游三梁冠，加金附蝉九首，施珠翠，黑介帻，发缨翠緌，犀簪导。绛纱袍，白纱中单，（令云： 皂领、褾、撚、裾。 ）白裙襦，白假带，方心曲领，绛纱蔽膝。其革带、剑、珮、绶与上同。白袜黑舄。未冠则双童髻，空顶黑介帻，双玉导，加宝饰。谒庙还宫、元日冬至朔日入朝、释奠则服之。（其朔望日入朝，通服葱褶。五日常朝亦准此。）
公服，远游冠，（簪导以上并同前。）绛纱单衣，白裙襦，革带，瑜玉只珮，方心，纷，鞶囊，（令云： 长六尺四寸，广二寸四分，色同大绶。 ）白袜，乌皮履。五日常朝、元日冬至受朝则服之。
乌纱帽，白裙襦，白袜，乌皮履，视事及宴见宾客则服之。
弁服，犀簪导，组缨，玉〈王綦〉九，绛纱衣，素裳，革鞶囊，小绶，双珮，白袜，乌皮履，朔日及视事则兼服之。
平巾帻，金饰，犀簪导，紫褶，白葱，玉梁珠宝钿带，靴，乘马服之。
进德冠，九〈王綦〉，加金饰，其常服及白练裙襦通著之。若服葱褶，则与平巾帻通著之。
群官衮冕，垂青珠九旒，以组为缨，（令云： 缨色如绶。 以下旒缨皆如之也。）青纊充耳，簪导。（令云： 五品以上乃通用犀。 ）青衣纁裳，服九章。（令云： 每章一行，重以为等，每行九。五章在衣，龙、山、华虫、火、宗彝。四章在裳，藻、粉米、黼、黻。皆绛为绣。鷩冕以下亦每章一行，各依旒数。 ）白纱中单。（令云： 中单黼领，朱里，皆纯。中单青领，青褾、撚、裾。 ）革带，钩〈角枼〉，大带，（令云： 二品以上，素带，不朱里，皆纯其外，上以朱，下以绿。五品以上，素带，纰其垂，外以玄，内以黄。纽约皆用青组。黻皆裳色。毳冕以上，火、山二章。绣冕山一章。玄冕无章。 ）金玉饰剑，（令云： 三品以下用玉，不得加珠宝。 ）山玄玉珮，绿綟绶。（亲王朱绶。）朱袜赤舄。第一品服之。
鷩冕，八旒，服七章，（章数已具前数。）水苍玉珮，紫绶，金饰剑，馀同衮冕，第二品服之。
毳冕，七旒，服五章，水苍玉珮，紫绶，金饰剑，馀同衮冕，第三品服之。
绣冕，六旒，服三章，水苍玉珮，青绶，金饰剑，馀同衮冕，第四品服之。
玄冕，五旒，衣无章，裳刺黻一章，水玉珮，黑绶，金饰剑，馀同衮冕，第五品服之。
爵弁，色同爵，无旒无章，玄缨，簪导，青衣纁裳，白纱中单，（令云 青领、褾、撚、裾 也。）革带，钩〈角枼〉，大带，（令云： 练带，纰其垂，内外以缁，纽约用青组。 ）爵鞸，白袜，赤履，九品以上服之。（凡冕服及爵弁服，助祭及亲迎则服之。若私家祭祀，三品以上及褒圣侯祭孔宣父，服玄冕，五品以上服爵弁，六品以下服进贤冠。凡冕制，以罗为之，其服用为之，其黻用缯也。）
远游冠，三梁，黑帻，青緌，（凡文官，皆青緌。以下准此也。）诸王服之。亲王即加金附蝉。
进贤冠，三品以上三梁，五品以上两梁，九品以上一梁。（三师、三公、太子三师三少、五等爵、尚书省、秘书省、诸寺监、太子詹事府、三寺及散官，亲王傅友、文学，若诸州县、关津、岳渎等流内九品以上服之也。）
武弁，平巾帻。（武官及中书、门下省，殿中省、内侍省、诸卫及太子诸坊诸率府及镇戍流内九品以上服之。若侍中、中书令、左右散骑常侍，则加貂蝉，侍左者左珥，侍右者右珥。）
法冠。（一名獬豸冠，一角，为獬豸之形，御史以上服之。）
高山冠。（内侍省内谒者监、内谒者服之。）
卻非冠。（亭长、门仆服之。凡应冠而未冠者，并双童髻，空顶帻。五品以上双玉导，金饰。二品以上加宝饰，六品以下无饰。）
朝服。（亦名具服。冠，帻，缨，簪导，绛纱单衣，白纱中单，白裙襦，赤裙衫，革带，钩〈角枼〉，假带，曲领方心，绛纱蔽膝，袜，舄，剑，双绶。一品以下，五品以上，陪祭、朝飨、拜表大事则服之。六品以下，去剑、珮、绶，馀并同也。）
公服。（亦名从省服。冠，帻，缨，簪导，绛纱单衣，白裙襦，赤裙衫，革带，钩〈角枼〉，假带，方心，袜，履，纷，鞶囊，双珮。一品以下，五品以上，朔望朝谒、见东宫则服之。其六品以下，去纷、鞶囊、双珮，馀并同。若致仕官，以理去官，被召谒见，皆服前官从省服。）
弁服，（以鹿皮为之，通用乌纱也。）牙簪导，（五品以上通用犀也。）缨，玉〈王綦〉，朱衣，素裳，革带，鞶囊，小绶，双珮，白袜，乌皮履，（一品九〈王綦〉，二品八〈王綦〉，三品七〈王綦〉，四品六〈王綦〉，五品五〈王綦〉。六品以下，去〈王綦〉及鞶囊、绶、珮。）文官职事九品以上寻常公事服之。（泥雨则通著常服。）
平巾帻，簪导，（五品以上通用犀，六品以下通用角。）冠支，（令云： 皆金饰，五品以上通用玉。 ）紫褶，（令云： 五品以上绯褶，七品以上绿褶，九品以上碧褶。 ）并白大口葱，起梁带，（三品以上玉梁宝钿，五品以上金梁宝钿，六品以上金饰隐起。）乌皮靴，武官及卫官寻常公事则服之。（文官乘马又通服之。武官陪位大杖，加螣蛇裲裆也。）
进德冠，五品以上附山云，〈王綦〉数准弁，以金饰梁及花趺。（三品以上加金络也。）内外百官文官武官九品以上，十月以后，二月以前，常服，及白练裙襦通著之。（五品以上行。六品以下，冠去〈王綦〉珠。若服葱褶，非陪位大仗，则与平巾帻通著。葱褶，五品以上通用绫及罗，六品以下通用小绫也。）
凡典谒，武弁，绛公服。学生，黑介帻，青襟服。斋郎，介帻，绛褠服。自外州品子等皆平巾帻，绯衫，大口葱，朝集从事则服之。若外官拜表、受制，皆朝服。
凡职事官三品以上有公爵者，嫡子婚，听假以四品冕服。若五品以上子孙、九品以上子及五等爵，皆听爵弁服。若庶人婚，听假以绛公服。若刻漏生、漏童，服青葱褶总角之服。（令云： 诸流外官行署，三品以上介帻，绛公服，方心，革带，钩〈角枼〉，假带，袜履。九品以上绛褠衣，制同绛公服，袖狭，形直如沟，不垂，去方心、假带，馀同绛公服。其非行署者，太常寺谒者、祝史、赞引，鸿胪寺司仪，诸典书、学，内侍省典引，太子右春坊掌仪、内坊导客舍人、诸赞，王公以下舍人，公主谒者等，各准行署，依品服。自外及任杂职掌无官品者，皆平巾帻，绯衫，大口葱，药童、奉觯年小者，皆总角髻，朝集从事则服之。馀条目，自有制者，不用此例。黑介帻，簪导，深衣，青襟褾领，革带，袜，履，未冠者双童髻，空顶黑介帻，去革带，国子、太学、四门学生、俊士参见则服之。律书算学士、州县学生，则黑介帻，白裙襦。外官拜表受制皆朝服，本品无朝服者则公服。诸职事官三品以上有公爵者，嫡子谓经命讫者婚，听假以四品冕服。诸五品以上子孙、九品以上子及五等爵婚，皆听假以爵弁服。庶人婚，听假以绛公服。诸州县仓督、市令，县录事、佐史、里正，岳渎祝史、斋郎，并介帻，绛褠衣。平巾帻，绯褶，大口葱，紫褠，尚食局典膳局主食、太官署监膳史，食官署掌膳服之。平巾绿帻，青布葱褶，尚食局主膳、典膳局典食、太官署食官署供膳、良酝署奉觯服之。五辫，青葱褶，青耳屩，羊车小吏服之。总角髻，青葱褶，漏刻生、漏童服之。诸衣冠应入卤簿异於本制者，从卤簿。 ）
皇后王妃内外命妇服及首饰制度
皇后服，首饰花十二树，（小花如大花之数，并两博鬓也。）袆衣，（令云： 深青织成为之。文为翚翟之形，素质，五色，十二等。 ）素纱中单，（令云： 黼领，罗縠褾、撚，皆用朱色。 ）蔽膝，（令云： 随裳色，以緅为褾撚，皆用翟为章，三等。 ）大带，（令云： 随衣色，朱里，纰其外，上以朱锦，下以绿锦，纽约用青组。 ）青衣，革带，青袜、舄，（令云： 舄加金饰。 ）白玉双珮，玄组双大绶，（令云： 章采尺寸与乘舆同。 ）受册、助祭、朝会诸大事则服之。
鞠衣，（黄罗为衣，其蔽膝、大带及衣革带舄，并随衣色。馀与袆衣同，唯无翟。）亲蚕则服之。
钿钗礼衣，十二钿，服通用杂色，制与上同，加双珮、小绶，（去舄加履。）宴见宾客则服之。
皇太子妃服，首饰花九树，（小花如大花之数，并两博鬓也。）褕翟，（青织成为之，文褕翟之形，青质，九色，九等。）素纱中单，（令云： 黼领，罗縠褾、撚，皆同朱色。 ）蔽膝，（随裳色，用緅为领缘，以褕翟为章，二等。）大带，（令云： 随衣色，不朱里，纰其外，上以朱锦，下以绿锦，纽约用青组。 ）青衣，革带，青袜、舄，（令云： 舄加金饰。 ）瑜玉双珮，纯朱双大绶，（章绶尺寸与皇太子同也。）受册、助祭、朝会诸大事则服之。
鞠衣，（黄罗为之。其蔽膝、大带、革带并随衣色。馀与褕衣同，唯无翟。）从蚕则服之。
钿钗礼衣，九钿，服通用杂色，制与上同，加双珮、小绶，（去舄，加履。）宴见宾客则服之。
内外命妇服花钗，（施两博鬓，宝钿饰。一品九树，二品八树，三品七树，四品六树，五品五树。宝钿准花树。）翟衣青质，（罗为之，绣为翟。褕衣，一品翟九等，二品八等，三品七等，四品六等，五品五等。）并素纱中单，（令云： 黼领，朱褾、撚，亦通用罗縠。 ）蔽膝，（随裳色，以緅为领缘，加以文绣，重翟为章，二等。一品以下同。）大带，以青衣，革带，青袜、舄，珮，绶，内命妇受册、从蚕、朝会则服之。其外命妇及受册、从蚕、大朝会亦准此。
钿钗（一品九钿，二品八钿，三品七钿，四品六钿，五品五钿。）礼衣，通用杂色，制与上同，加双珮、小绶，（令云： 去舄，加履。 ）内命妇寻常见，外命妇朝参辞见及礼会则服之。
六尚、宝林、御女、采女及女官等服，礼衣通用杂色，制与上同，唯无首饰珮绶。七品以上有大事则服之，寻常供奉则公服；（公服去中单、蔽膝、大带也。）九品以上大事及寻常供奉并公服。东宫准此。女史则半袖裙襦。
凡公主、王妃珮绶同，诸郡县主、内命妇各准品服。外命妇各从夫及子；若不同夫及子而加邑号，亦准品。
花钗，（覆笄而已，并两博鬓，任以金银杂宝饰也。）大袖连裳，青质，素纱中单，（朱褾、撚也。）蔽膝，（随裳色，朱为绿带也。）大带，（纰其外，上以朱，下以绿，纽约用青组。）以青衣，革带，袜，舄履，（同裳色也。）六品以下九品以上妻及九品以上女嫁则服之。
花钗，（以金银琉璃等涂饰。）连裳，青质，以青衣，革带，袜，履，（同裳色也。）庶人女嫁则服之。
凡百官女嫁，听服母服庙见。本生荫高者，准兄弟。凡王公以下及妇人服饰等级，上得兼下，下不得僣上。
斋戒
凡大祀，斋官皆前七日集尚书省，太尉誓曰： 某月日祀昊天上帝於圆丘，（其誓各随祭享祀事言之。）各扬其职，不供其事，国有常刑。 散斋，理事如旧，夜宿止於家正寝，唯不吊丧问疾，不作乐，不判署刑煞文书，不行刑罚，不经秽恶。致斋，唯祀事得行，其馀悉断。（凡大祀之官，）（散斋四日，中祀三日，小祀二日。致斋，大祀三日，中祀二日，小祀一日。其致斋日，三公於都省安置，所司铺设。其馀官，皇城内有本司者於本司，无者於太常郊社太庙斋坊安置。皆日未出前到斋所。至祀前一日，各从斋所昼漏上水三刻向祠所。仍令平明清所行之路，道次不得见诸凶秽衰绖，过讫任行。其哭泣之声闻於祭所者，权断讫事。非应散斋者，唯清斋一宿於本司及祠所。凡大祀中祀，接神斋官祀前一日皆沐浴。九品以上，皆官给明衣。斋郎升坛行事，亦权给洁服。应斋官所习礼临时阙者，通摄行事。致斋之日先不食公粮及无本司者，大官准品给食。祈告一日清斋者，设食亦如之。凡散斋有大功以上丧，致斋有周以上丧，并听赴。即居緦麻以上丧者，不得行宗庙之祭。其在斋坊病者，听还。死於斋所，同房不得行事也。）
祈祷
京都孟夏以后旱，则祈岳镇海渎及诸山川能兴云雨者於北郊，望而告之。（又祈社稷，又祈宗庙，皆七日一祈。不雨，还从岳渎如初。旱甚则修雩，秋分以后不雩。初祈一旬不雨，即徙市，禁屠杀，断繖扇，造土龙。雨足则报祀。祈用酒脯醢，报用常祀，皆有司行事。已斋及未祈而雨，及所经祈者皆报祀。凡州县旱则祈雨，先社稷，又祈界内山川能兴云雨者，馀准京都例。若岳镇海渎，州刺史上佐行事。其山川，判司行事。县则县令、县丞行事。祈用酒脯醢，报以少牢也。）霖雨不已，禜京城诸门。（门别三日，每日一禜。不止，乃祈山川岳镇海渎三日。不止，祈社稷、宗庙。若州县，禜城门。不止，祈界内山川及社稷。三禜一祈，皆准京都例，并用酒脯醢。国城门报用少牢，州县城门用特牲也。）
杂制
皇帝、天子，（天下通称。）陛下，（对扬咫尺，上表通称也。）至尊，（臣下内外通称。）秉舆。（服御所称。）车驾。（行幸所称。赴车驾所曰赴行在所也。）皇太子以下，率土之内，於皇帝，皆称臣。皇后以下，率土之内，於皇帝、太皇太后，皆称妾。六宫以下，率土妇人，於皇后，同称妾。百官上疏及对皇太子，皆曰殿下。（百官自称名，宫官自称臣。）
文武官朝参。（一品以下，九品以上，朔望日朝。五品以上及供奉官、员外郎、监察御史，每日参。昭文、崇文国子生及诸县令，每季参。若雨霑服失容及泥泞，并停。凡车驾巡幸，每月朔，两京文武官、职事五品以上，表参起居。州界去行在所三百里内者，刺史遣使参起居。若车驾从比州及州境过，刺史朝见。巡狩还，去京三百里内刺史，遣使参起居。皇太子欲行未发，前一日，在京文武官职事五品以上，诣宫奉辞。还日明朝，诣宫奉参。凡京文武职事五品以上假使者，去皆奉辞，还皆奉见。六品以上奉敕差使，亦如之。）
凡践阼、加元服、册皇后皇太子及元日并巡狩、亲征、封禅、拜郊及诸大礼。（诸州刺史、都督及京官五品以上在外者，并拜表疏贺，皆礼部为奏也。）
每年二时，遣三公分行诸陵。（太常卿为副也。）
太阳亏，（有司先奏其日，置五鼓五兵於大社，皇帝不视事，百官各守本司，不理务，过时乃罢。）月蚀，（奏击鼓於所司救之。）五岳四渎崩竭及皇帝本服大功以上亲及外祖父母、后父母、百官一品丧。（皇帝皆不视事三日。）国忌日、皇帝本服小功緦麻亲、百官五品以上丧。（皇帝皆不视事一日。）
凡祥瑞依图书合大瑞者，随时表奏。（百官诣阙，上表奉贺，告庙，颁下。自外诸瑞，并申所司，元日以闻。）
位版制。（皇帝方尺二寸，厚三寸，题云皇帝位。皇太子方九寸，厚二寸，题云皇太子位。百官一品以下各七寸，厚一寸半，题云某品位。）
籍田所收九穀，纳於神仓。（以拟粢盛及五齐三酒。有馀穰稿，供牺牲也。）
凡祭器祭服。（有破弊不任修理者，与替讫，器则埋之，服则烧之。）
凡祭天神，（皆焚柴。）地祇，（皆瘗埋。）祭山，（皆庋悬。）祭川。（皆浮沉。皆以祭祀讫乃焚埋之。若埋讫，皆令所在官司差人守掌，六十日，止。若埋币以火焚破，则不守也。）
均胙肉。（贵者不重，贱者不虚。谓贵者取贵骨，贱者取贱骨。凡前贵於后，上贵於下。）
祝版。（凡天地郊祀及太庙，欲至享日，所司准程先进版取署，令人送往。若临时卒急，并令附驿。其版仍令先支一年所用数。若署版后，祭官有故，即削除，题所替行事人也。）
五陵上食。（皆朔望上食。岁冬至、寒食日，各设一祭。如节祭共朔望日、忌日相逢，依节祭料。若桥陵，除此日外，每日进半口羊食。）
圆丘五郊诸坛。（差侧近人守掌。）
王公以下郊庙合祭，临时遇雨，霑服失容，即以常服从事。（若已行事遇雨，则不脱祭服也。）
立春前，两京及诸州县门外，并造土牛耕人。（各随方色。）
季冬晦，行傩。（大内六队，东宫二队。）
百官致敬。（凡文武官三品以下，拜正一品。东宫官拜三师，四品以下拜三少。自馀内外属官於本司，四品拜二品，五品拜三品，六品拜四品，七品拜五品，八品拜六品，九品拜七品。卫判曹拜长史，局署丞拜令，助教拜博士，诸州别驾、长史、镇将、县令拜刺史，县丞拜县令。其准品应致敬而非相统属，则不拜。凡致敬者，若非连属应敬之官相见，或贵或贱悬隔，或有长幼亲戚者，任随私礼。）
百官祠庙。（凡文武官，二品以上祠四庙，五品以上祠三庙。三品以上不须兼爵，四庙外，有始封祖，通祀五庙。牲用少牢。六品以下，达於庶人，祭祖祢於正寝，用特牲。纵祖父官有高下，皆用子孙之牲也。）
百官终称。（凡百官身亡，三品以上称薨，五品以上称卒，六品以下达於庶人称死也。）
百官葬墓田。（一品方九十步，坟高丈八尺。二品方八十步，坟高丈六尺。三品七十步，坟高丈四尺。四品六十步，坟高丈二尺。五品方五十步，坟高一丈。六品以下并方二十步，坟高不过八尺。其域及四隅，四品以上筑阙，五品以上立土堠，馀皆封茔而已。）碑碣石兽。（五品以上立碑，螭首龟趺，高不得过九尺。七品以上立碑，圭）（首，方趺，趺上高四尺。其兽等，三品以上六事，五品以上四事。）方相纛竿。（凡四品以上用方相，七品以上用魌头，五品以上纛竿九尺，六品以上长六尺。）明器。（三品以上九十事，五品以上六十事，九品以上四十事。四神驼马及人不得尺馀，音乐卤簿不过七寸。三品以上帐高六尺，方五尺；女子等不过三十人，长八寸；园宅方五尺，奴婢等不过二十人，长四寸。五品以上，帐高五尺五寸，方四尺五寸；音声仆从二十五人，长七寸五分；园宅方四尺，奴婢十六人，长三寸。六品以下，帐高五尺，方四尺，音声仆从二十人，长七寸；园宅方三尺，奴婢十二人，长二寸。若三品以上优厚料，则有三梁帐蚊幬，妇人梳洗帐，并准式。）
居官遭丧。（凡斩衰三年、齐衰三年者，并解官。齐衰杖周及为人后者为其父母、若庶子为其母者，解官，申其心丧。皆为生己。若嫡继慈养改嫁或归宗三年以上断绝者，及父为长子、夫为妻，并不解官，假同齐衰周也。）
给假。（凡齐衰周，给假三十日，葬五日，除服三日。齐衰三月、五月，大功九月，并给假二十日，葬三日，除服二日。小功五月，给假十五日，葬二日，除服一日。緦麻三月，给假七日，出降者三日，葬及除服各一日。无服之殇，本品周以上，给五日，大功三日，小功二日，緦麻一日。若闻丧举哀，其假三分减一。师经受业者，丧给三日。冠给假三日，婚给假九日，除程。周亲婚假五日，大功三日，小功一日。周以下，百里内除程。私忌日给假一日，忌前之夕听还。凡内外官，三年一给定省假三十日，五年一给拜扫假十五日，并除程。凡遭丧被起者，以服内忌日给假三日，大小祥各七日，禫五日，每月朔望各一日，祥禫给程。凡私家祔庙给五日，四时祭给四日。）
