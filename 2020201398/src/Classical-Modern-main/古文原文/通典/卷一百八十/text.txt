<strong>州郡十</strong>
古兖州（今置郡府十县七十一）
灵昌（滑）七县（白马酸枣胙城灵昌韦城卫南匡城）
濮阳（濮）五县（鄄城雷泽临濮范濮阳）
济阳（济）五县（卢平阴阳穀东阿长清）
魏郡（魏）十县（贵乡元城馆陶临黄莘魏顿丘昌乐朝城冠氏）
博平（博）六县（聊城博平高唐清平堂邑武水）
东平（郓）五县（须昌钜野寿张郓城宿城）
平原（德）七县（安德安陵平原蓚平昌将陵长河）
乐安（棣）五县（厌次滳河阳信渤海蒲台）
景城（沧）十二县（清池长芦乐陵盐山景城弓高饶安南皮东光临津鲁城无棣）
清河（贝）九县（清河清阳武城漳南临清经城夏津宗城历亭）
古青州（今置郡府七县三十二）
北海（青）七县（益都北海临淄寿光千乘博昌临朐）
济南（齐）八县（历城临济章丘丰齐禹城临邑全节亭山）
淄川（淄）五县（淄川长山邹平高苑济阳）
高密（密）四县（诸城莒高密安丘）
东莱（莱）四县（掖胶水即墨昌阳）
东牟（登）四县（蓬莱文登黄牟平）
安东府
古徐州（今置郡府五县三十三）
彭城（徐）七县（彭城沛蕲滕萧丰符离）
临淮（泗）六县（临淮宿迁下邳涟水虹徐城）
鲁郡（兖）十一县（瑕丘金乡任城邹曲阜泗水乾封方与中都龚丘莱芜）
东海（海）四县（朐山东海沭阳怀仁）
琅琊（沂）五县（临沂沂水承费新太）
古兖州
禹贡曰： 济河惟兖州，（东南据济水，西北距河也。济水及河，并具注序目篇。）九河既道，（河水分为九，各从其道也。九河已具注序目。）雷夏既泽，雍沮会同。（雷夏，泽名，在今濮阳郡雷泽县。言此泽还复其故，而雍沮二水同会其中也。沮音千余反。）厥土黑坟，（色黑而坟起也。）其草繇，其木条。（繇，悦茂也。条，条畅也。繇音遥。）浮于济漯，达于河。 （浮，以舟渡也。济水已具注序目篇。漯水在汉水之东郡东武阳县，今魏郡莘县有东武阳城，无此水矣。因水入水曰达。漯音他合反。）舜置十二牧，兖其一也。周礼职方曰： 河东曰兖州。其山岱，（泰山，今鲁郡界。）薮曰大野，（一名钜野泽，在今东平郡钜野县。）川曰河、泲，｛穴浸，中 又改巾 ｝曰卢、濰。（卢水在济阳郡卢县。濰水在今高密郡莒县。与禹贡不同。濰音维。）其利蒲、鱼。人二男三女。畜宜六扰，（六扰，六畜。）穀宜四种。 （黍、稷、稻、麦。）盖以兖水为名。又兖之为言端也，信也。端言阳精端端，故其气纤杀也。其在天文，营室、东壁则卫之分野，（汉之东郡及魏郡之黎阳，皆其分野。今灵昌、濮阳之西北境，济阳之西北境，博平之西南境，皆是。）兼得魏、宋、齐、赵之交。（汉之酸枣县，今灵昌之西境，宜属魏。汉之东平及东郡之须昌、寿张，今东平及濮阳之东南境，皆宜属宋。汉之泰山，渤海之高乐、高城、重合、阳信，平原，今济阳之东南境，平原、乐安、景城之南境，博平之东境，皆宜属齐。汉之信都、清河、渤海郡，南至浮水，今清河，博平之北境，景城之北境，皆宜属赵。）秦平天下，置郡，此为东郡，（今灵昌、濮阳、济阳、魏郡、博平皆是。）砀郡之东北境，（今东平郡。）齐郡之北境，（今平原、乐安郡。）钜鹿、上谷二郡之东境。（今清河、景城郡是。）汉武置十三州，此为兖州。（领郡国八。）后汉并因前代。（理昌邑，今鲁郡金乡县也。）魏晋亦置兖州，（领郡国八，理廪丘，今濮阳郡雷泽县。）永嘉之后，陷於石勒。宋武平河南，又得其地，置兖州。（领郡六，初理滑台，后理瑕丘。滑台，今灵昌郡。瑕丘，今鲁郡县。自二汉以后立兖州，非悉是古州疆域，所领郡国，东境兼入青州之地，西境则入荆河州之地。）宋末，其地入后魏，自后分割不可详焉。大唐分置十五部，此为河南道。（灵昌、濮阳、济阳、东平等郡皆是也。河北道，清河、魏郡、博平、平原、乐安、景城等郡是也。）
○灵昌郡
（东至濮阳郡二百二十里。南至陈留郡二百二十里。西至汲郡一百一十里。北至汲郡一百六十里。东南到济阴郡二百五十里。西南到荥阳郡二百八十里。西北到汲郡一百三十里。东北到邺郡二百十里。去西京一千三百六十里，去东京五百二十六里。户六万八千三百八十，口三十九万七千六百七十。）
滑州（今理白马县。）其地得豕韦氏之国。（豕韦氏，彭姓之国，祝融之后陆终第三子。白翦封於彭。）春秋时属卫，战国亦属卫，其西境属魏。秦、二汉置东郡。晋为陈留、濮阳二国。宋武平河南，置兖州，以为边镇。（领郡六，理於此。自晋末武帝作相，平慕容超之后，尽得河南之北境，镇守在此。）后属后魏，亦为东郡。（其城古滑台城，甚固。宋文帝遣将王玄谟攻围之二百馀日，不拔。）隋初置杞州，后为滑州，又改为兖州，寻废兖州，置东郡。大唐复为滑州，或为灵昌郡。领县七：
白马（汉旧县也。春秋时，卫国曹邑。左传云： 狄灭卫，立戴公，以庐於曹。 即此。至文公，迁於楚丘，又迁於帝丘。有瓠子隄。黎阳津，一名白马津，郦生云 守白马之津 是也。）
酸枣（秦拔魏，置县。汉因之，以其地多酸枣，因以为名。县东北有延津，袁绍渡处，津南立壁以拒曹公。绍将淳于琼宿乌巢，在县东，为曹公所袭破之於此。）
胙城（汉南燕县，古南燕国，姞姓，后曰东燕。左传曰 蒋、胙、邢、茅 ，注云： 东燕西南有胙亭。 姞，其讫反。胙音祚。）
灵昌（汉南燕县。）
韦城（古豕韦国。）
卫南（卫文公自曹邑迁楚丘，即此城。）
匡城（汉长垣县，古匡邑，故城在今县南。匡人围孔子，即此。春秋 会於匡 ，即此是也。又有汉长罗县故城，在今县东北。古蒲邑在北界，子路为之宰。）
○濮阳郡
（东至东平郡一百八十里。南至济阴郡一百七十里。西至灵昌郡二百二十里。北至魏郡一百六十里。东南到鲁郡三百六十里。西南到陈留郡三百十里。西北到邺郡三百三十里。东北到济阳郡二百四十里。去西京一千五百八十里，去东京七百三十五里。户五万七千五百，口三十九万二千六百二十。）
濮州（今理鄄城县。鄄音绢。）颛顼及昆吾氏之墟也，故谓之帝丘。（今濮阳县也。昆吾氏当夏后氏之代。）春秋及战国初为卫国之都。（春秋经曰： 卫迁於帝丘。 ）后为宋所侵，尽亡其邑，独有濮阳。秦灭濮阳，置东郡。二汉属东郡、济阴二郡地。晋分置济阴郡、濮阳国，兼置兖州。（领郡国八，理於此。）后魏为濮阳郡，后周因之。隋文帝初郡废，后置濮州；炀帝初州废，以其地分入东郡、东平、济北三郡。大唐复置濮州，或为濮阳郡。领县五：
鄄城（汉旧县也。魏陈王植初封鄄城侯於此地。）
雷泽（汉成阳县。郭缘生述征记曰： 尧冢在县东南。 有雷夏泽。又汉廪丘县故城在今县北。亦古郕伯国也。）
临濮（有清丘，左传 宋人、晋人盟於清丘 是也。）
范（汉旧县。春秋时，晋大夫士会之邑。）
濮阳（汉旧县。即昆吾之墟，亦曰帝丘。卫自楚丘迁於此城。诗云： 爰有寒泉，在浚之下。 寒泉在县东南，浚城在。汉武帝塞河瓠子口，沈白马玉璧，将军以下皆负薪，在今县西。）
○济阳郡
（东至鲁郡三百八十里。南至东平郡一百二十里。西至博平郡五十里。北至博平郡七十里。东南到鲁郡三百里。西南到濮阳郡二百四十里。西北到博平郡五十四里。东北到济南郡二百六十里。去西京一千八百二十里，去东京九百八十里。户三万八千五百十，口二十一万六千九百七十。）
济州（今理卢县。）战国初，齐、卫之境。秦属东郡。汉末，属东郡、泰山二郡地。后汉属东郡及济北国。晋为济北国。宋为济北郡。后魏因之。隋初置济州，炀帝初复为济北郡。大唐武德四年，平王充，改为济州，或为济阳郡。（今郡理即古碻磝城。沈约宋书作 敲嚣 字。碻磝津有城，故以为名。郭缘生述征记云即汉茌平县也。水经注云： 宋元嘉七年，到彦之北征，拔之，后失。至二十七年，以王玄谟为宁朔将军，前先锋入河，平碻磝，守之。 后魏书，泰常八年，於此立济州中城。其外城，后魏正光中刺史刁宣所筑。后周武帝筑第二城，即碻磝故城也。碻，苦高反。磝，古老反，又磝音敖。茌音助淄反。）领县五：
卢（汉旧县。有长城，东至海。史记苏代说燕王曰： 齐有长城、巨防。 巨防即防门也。汉临邑县故城在今县东，即马防城也。有卢水。）
平阴（汉肥城县故城在今县东南。左传齐晋战鞍城，亦在县东。故长城首起县北。又有巫山，一名孝堂山，即郭巨葬母之所。）
阳穀（汉须昌县地。）
东阿（春秋时，齐之柯邑。汉旧县也。又有汉穀城县故城在东。有鱼山，一名吾山。汉武瓠子歌曰 吾山平，钜野溢 ，谓此山。有穀城山，张良葬黄石之地。）
长清（汉卢县地。春秋时，齐石窌邑。窌音力又反。）
○魏郡
（东至博平郡武水县一百三十里。南至濮阳郡一百六十里。西至邺郡二百十里。北至清河郡二百十里。东南到濮阳郡一百五十里。西南到邺郡内黄县界九十里。西北到广平郡平恩县界九十里。东北到去西京一千五百六十里，去东京七百五十里。户十四万九千七百二十，口六十万八千五百。）
魏州（今理贵乡、元城二县。）夏观扈之国。春秋晋地。战国时属卫、魏。秦属东郡。二汉属魏、东二郡地。（二汉、魏、晋之魏郡，皆今邺郡地。）魏分置阳平郡，晋因之。宋文帝置东阳平郡，后魏因之。后周置魏州。隋改为武阳郡。大唐武德四年，讨平窦建德，改置魏州。龙朔二年，改为冀州，（改冀州为魏州。）仍置大都督府。（其魏、贝、博、棣、沧、德六州并隶焉。）寻复旧，（开元二十八年九月，刺史卢晖移通济渠，自石灰窠引流至州城西，都注魏桥，夹州制楼百馀间，以贮江淮之货。）或为魏郡。领县十：
贵乡（汉元城县地。有屯氏河。大河故渎，俗曰王莽河。）
元城（汉旧县。有沙麓山。又有马陵，即孙膑斫树杀庞涓之处。麓音鹿。膑，毗忍反。）
馆陶（汉旧县。）
临黄（汉观县地。有新台，卫宣公作新台於河上是也。）
莘（汉东武阳故城在今县南。又有阳平县，隋新置莘州也。）
魏（汉旧县。有白沟水，炀帝引通济渠，亦名御河。）
顿丘（汉旧县，在今县北阴安城是也。鲋鰅山，颛顼葬其阳，九嫔葬其阴，今名广阳山。有秋山，帝喾葬处。鲋音附，鰅音颙。）
昌乐（汉旧县。）
朝城
冠氏
○博平郡
（东至济南郡二百九十里。南至济阳郡七十里。西至魏郡冠氏县八十里。北至清河郡一百三十里。东南到济阳郡五十里。西南到魏郡冠氏县八十六里。西北到清河郡一百三十里。东北到平原郡及县界三百六十里。去西京一千七百七十里，去东京九百三十里。户五万一千二百二，口四十七万六百五十。）
博州（今理聊城县。）春秋时齐之西界聊摄地也。战国时为卫、齐、赵三国之交。秦属东郡。汉为东郡、平原、清河三郡境。后汉属东郡、平原二郡地。晋属平原国。宋分置魏郡。后魏因之，其后置南冀州。隋初废，后置博州；炀帝初州废，以其地属武阳郡。大唐复置博州，或为博平郡。领县六：
聊城（汉旧县。有台城。又有汉茌平县故城，在今县东。）
博平（齐之博陵邑也。有摄城。汉博平县故城在今县东界也。）
高唐（汉旧县。有乌犊河。）
清平（汉清阳县，隋置今县。）
堂邑（汉旧县。）
武水（汉阳平县地。隋改今县。）
○东平郡
（东至鲁郡二百里。南至济阴郡三百五十里。西至濮阳郡一百八十里。北至济阳郡一百二十里。东南到鲁郡一百九十里。西南到济阴郡四百里。西北到济阳郡东阿县四十里。东北到济阳郡平阴县界五十里。去西京一千七百六十里，去东京九百十里。户四万二千七百五，口二十六万七千三百十。）
郓州（今理须昌县。）春秋时为鲁之附庸须句国也。（左传云 伐邾取须句 是也。）战国时属宋。秦属砀郡。汉属东郡、东平国地，后为东平国。晋、宋、后魏并因之。后周宣帝置鲁州，寻废。隋文帝置郓州，炀帝初为东平郡。（州理古须句县。）大唐为郓州，或为东平郡。领县五：
须昌（古须昌国。有梁山。汉无盐县故城在今县东。又有汉东平国故城，并在今县东。有郈乡亭，左传云 季、郈之鸡斗 ，即此。）
钜野（有大野泽，一名钜野泽，尔雅十薮，鲁有大野。春秋云西狩获麟，亦在此地。）
寿张（汉寿良县，光武叔父名良，故改之。有梁山，汉梁王武北猎梁山，有牛足出背上。）
郓城（左传云： 晋人执季文子於苕丘，还待於郓。 注云： 郓城也。 ）
宿城
○平原郡
（东至乐安郡二百四十里。南至博平郡二百六十里。西至信都郡二百十里。北至景城郡二百三十里。东南到济南郡二百三十里。西南到清河郡二百六十里。西北到信都郡三百三十里。东北到景城郡二百三十里。去西京一千九百八十二里，去东京一千一百三十八里。户七万八千二百七十，口六十万七千五百三十。）
德州（今理安德县。）春秋及战国皆属齐。秦置齐郡。汉高帝分置平原郡，后汉因之。晋为平原国。宋为平原郡。后魏、后周并为平原郡。隋初废，后置德州；炀帝初复为平原郡。大唐武德四年，平窦建德，复置德州，其后或为平原郡。领县七：
安德（汉旧县。又有汉鬲县故城在西北。又有汉重平县故城，亦在西北。古马颊、覆鬴二河在此。）
安陵（汉脩县地。）
平原（汉旧县。又有汉鄃县故城，在今县西南。）
蓚（汉条县，周亚夫封为条侯。又有汉观津县故城，在今县东北。蓚音条。）
平昌（汉旧县。）
将陵（汉安德县地。）
长河（旧云广川县。）
○乐安郡
（东至海二百二十里。南至淄川郡二百十里。西至平原郡二百四十里。北至景城郡二百五十里。东南到北海郡三百十里。西南到济南郡二百四十里。西北到景城郡二百三十里。东北到海百九十里。去西京二千二百十里，去东京一千三百七十里。户三万九千一百五十，口二十三万八千一百五十。）
棣州（今理厌次县。）春秋、战国属齐。秦为齐郡之地。汉属平原、渤海、千乘三郡地。后汉为平原郡、乐安国地。晋为乐安、乐陵二国地。宋为乐陵郡。后魏又为乐陵、乐安二郡地。隋属渤海郡。大唐武德四年，又分置棣州，或为乐安郡。领县五：
厌次（汉旧县，又为富平县。）
滳河（汉朸县。朸音力。滳音商。）
阳信（汉旧县。）
渤海
蒲台（汉湿沃县。）
○景城郡
（东至海一百八十里。南至平原郡二百三十里。西至河间郡一百二十里。北至范阳郡五百七十里。东南到乐安郡二百三十里。西南到信都郡三百五十里。西北到文安郡二百六十里。东北到北平郡五百里。去西京二千三百十里，去东京一千三百八十里。户十一万八千六百七十八，口七十万二千三百。）
沧州（今理清池县。）春秋、战国时为齐、赵二国之境。秦钜鹿、上谷二郡地。汉高帝置渤海郡，后汉因之，晋亦然。宋文帝置乐陵郡，孝武分置渤海郡。后魏因之，太武帝初，改渤海郡为沧水郡，孝文帝时复旧；至孝明帝，分瀛、冀二州，置沧州及浮阳、乐陵、安德三郡。隋初郡废，后以其地置棣州；炀帝改为沧州，寻为渤海郡。大唐为沧州，或为景城郡。领县十二：
清池（汉浮阳县地。在浮水之阳。）
长芦（汉参户县地。）
乐陵（汉旧县，故城在今县东。又曰重合县。古钩盘河在县东南。）
盐山（春秋时齐无棣邑。汉高城县故城在南。）
景城（汉旧县。）
弓高（汉旧县。）
饶安（汉千童县。古鬲津河在此。）
南皮（汉旧县。章武有北皮亭，此故曰南皮。）
东光（汉旧县。古胡苏河在此。）
临津
鲁城（汉章武县。）
无棣（古齐境北至无棣，在此。汉阳信县地。隋文帝置县，取县南无棣沟为名。永徽元年，薛大鼎为刺史，其沟隋末填废，鼎奏开之，外引鱼盐於海。百姓歌曰： 新河得通舟楫利，直达沧海鱼盐至，昔日徒行今骋驷，美哉薛公德滂被。 周礼曰 川曰河 ，谓此县界。）
○清河郡
（东至博平郡一百三十里。南至魏郡二百十里。西至钜鹿郡二百四十里。北至信都郡一百三十里。东南到博平郡一百三十里。西南到广平郡曲周县一百三十里。西北到信都郡九十里。东北到平原郡二百六十里。去西京一千八百十里，去东京九百九十里。户十一万六千一百三十，口八十三万二千五百。）
贝州（今理清河县。）兖、冀二州之域。（河自大岯山北过绛水，至於大陆。按检地志云： 枯绛渠在经城县界，北入信都郡界。 又按：经城县在郡理西北五十四里，今郡理乃在绛水之东，古兖州之域。其在绛水之西诸县，是古冀州之域，即此地界也。）春秋时属齐，其后属晋。七国时属赵。秦为钜鹿郡，汉分置清河郡。后汉为清河国，晋因之。后魏、北齐并为清河郡。后周因之，兼置贝州。隋初郡废，炀帝初，复置清河郡而废州。大唐为贝州，或为清河郡。领县九：
清河（汉旧县。后汉桓帝改为甘陵县，故城在今县西北。）
清阳（汉曰贝丘。汉应劭曰： 齐侯田於贝丘，即此。 梁刘昭又云： 在北海郡博昌县。 而未知孰是。亦汉清阳县。）
武城（汉曰东武城县。七国时，赵封平原君胜於此。盖定襄有武城，同属赵，故此加东界也。）
漳南（汉东阳县。有后魏故索卢城。）
临清（汉清泉县。）
经城（汉经县也。有枯绛渠，北入信都郡南宫县界。）
夏津
宗城（汉广宗县也。汉界桥在今县东，袁绍破公孙瓒在此地也。）
历亭（汉东阳县。）
风俗
兖州旧疆界於河济，地非险固，风杂数国。（卫、魏、宋、齐、赵五国之地。）秦汉以降，政理混同，人掅朴厚，俗有儒学。及西晋之末，为战争之地，三百年间，伤夷偏甚。自宇内平一，又如近古之风焉。
古青州
禹贡曰： 海岱惟青州，（孔安国以为东北据海，西南距岱。此则青州之界，东跨海矣。其界盖从岱山东历密州，东北经海曲莱州，越海分辽东乐浪三韩之地，西抵辽水也。）嵎夷既略，濰、淄其道。（嵎夷，地名，即旸谷所在也。略，言用功少也。濰、淄，二水名，皆复古道。濰水出今高密郡莒县濰山。淄水，今淄川县。）厥土白坟，海濒广泻。（濒，水涯也。泻，卤咸之地。濒音频，又音宾。泻音昔。）莱夷作牧。（莱山之夷地，宜畜牧。今东莱郡。）浮于汶，达于济。 （汶水出今鲁郡莱芜县界，言渡水西达於济。）舜分青州为营州，皆置牧。（郑玄云： 舜以青州越海分置营州。 其辽东之地安东府，宜禹贡青州之域也。）周以徐州合青州，其土益大。（周之青州兼有徐、兖二州之分。）周礼职方曰： 正东曰青州，其山曰沂，薮曰孟猪，（沂山，在今琅琊郡沂水县，即沂水所出也。孟猪，泽名，今睢阳郡宋城县，即明猪属。禹贡荆河州与职方山薮不同也。）川曰淮、泗，浸曰沂、沭。（沭水出东海郡沭阳县。沭音述。）其利蒲、鱼。人二男二女。畜宜鸡狗，穀宜稻麦。 盖以土居少阳，其色为青，故曰青州。在天官，虚、危则齐之分野。（汉之淄川、东莱、琅琊、高密、胶东、济南，皆其分也。）秦平天下，置郡，此为齐郡，（今北海、济南、淄川、东莱、东牟等郡地是。）琅琊之东境，（今高密郡地也。）辽东。（今安东府。）秦乱，项羽宰割天下，以其地为国，曰胶东、（以田巿为王，理即墨，今东莱郡县。）齐、（以田都为王，理临淄，今北海郡县地也。）济北。（以田安为王，理博阳。谓之三齐。）汉武置十三州，此亦为青州，（领郡国有六。）后汉因之。（领郡国五，理临淄，今北海郡县是也。）魏晋亦因之。（领郡国六。）晋又置平州，（领郡国五，理昌黎，今安东府也。）怀帝末，没於石勒、慕容皝。及慕容恪灭冉闵，克青州。至苻氏平燕，复有其地。及苻氏败后，刺史苻朗以州降晋，晋以为幽州。（以辟闾浑为刺史，镇广固。）安帝时，平州又陷於慕容垂。其青州又为慕容德所据，复改为青州，（慕容超移青州於东莱。）后为刘裕所克，复置青州。（时以羊穆之为刺史，镇广固。）平州自慕容垂后，又没於冯跋，旋为后魏所有。其青州，宋分为青、冀二州，（青领郡九，理临淄。冀领郡九，理历城，今济南郡县。）后入后魏。其后分析，不可具举。大唐分置十五部，此为河南道、（北海、济南、淄川、东莱、高密。）河北道。（今安东府。）
○北海郡
（东至东莱郡界二百一十六里。南至高密郡三百四十五里。西至淄川郡一百二十里。北至乐安郡界二百四十八里。东南到高密郡三百一十九里。西南到淄川郡一百里。西北到乐安郡三百一十九里。东北到海一百八十八里。去西京二千四百六十里，去东京一千六百七里。户六万九千七百四十五，口四十二万一千二百。）
今之青州（理在益都县。）少皞之代有爽鸠氏，虞、夏时有季荝，（仕侧反。）汤末有逢公伯陵，（逢音蒲江反。）殷末有蒲姑氏，皆为诸侯国於此地。周成王时，蒲姑氏与四国作乱，成王灭之，以封太公，是为齐国，所谓营丘，后徙都临淄，亦其地。（今临淄县。）秦属齐郡。汉置北海郡。晋为北海、乐安二国之地，兼置青州。（领郡国五，理於此。）永嘉末，陷於石勒。（冉闵乱，段龛据之。慕容恪攻围数月而克。）其后南燕慕容德建都於此。（慕容德初议所都，尚书潘聪曰： 青齐沃壤，号曰 东秦 。土方二千，四塞之固，负海之饶，可谓用武之国。广固者，曹嶷之所营，山川险峻，足为帝王之都。 从之。至慕容超，宋武帝来伐，超固守，攻围七月而拔之。）宋置青州，（领郡九。理於此。）后入后魏，又置青州。（宋将沈文秀为青州刺史，守东阳城，为后魏将慕容白曜攻围三年，无救而陷。）后周置齐郡。隋文帝初郡废，炀帝初州废，置北海郡。大唐为青州，或为北海郡。领县七：
益都（晋广固城在益都县西四里，则晋曹嶷所筑。有大涧甚广，因曰广固。城侧有五龙口，宋武帝围慕容超塞之，城中人多病，遂下之。检地志云： 东阳城即郡理东城是也。 晋时城，宋将竺夔守之，后魏攻围数月不拔。）
北海（汉平寿县也。后汉北海国在此。齐置北海。）
临淄（齐国都也。临淄一名营丘，为海岱之间一都会也。项羽封田都为齐王於此。汉旧县，后为营陵县。有葵丘，连称所戍。牛山、康浪水，宁戚所歌。有时水也。）
寿光（汉旧县也。有淄、渑二水。古纪国城在县西南，亦有寒浞国。又汉剧县故城在县南。）
千乘（汉旧县。有盐官。后汉又置乐安郡。柏寝台，齐景公与晏子游处。）
博昌（汉旧县。又有汉乐安国故城，在今县南。周礼曰 川曰泲 ，为此县界也。有贝中聚，按后汉书博昌县有贝中聚，梁刘昭注云： 左传齐侯田於贝丘，杜氏注云今博昌南有贝丘是也。 而后汉应劭注汉书云 清河郡贝丘县即齐侯田於此 ，今清河郡即贝丘县也。未知孰是。）
临朐（有伯氏骈邑。古东阳城，一名凡城。左传云 晏弱城东阳以逼莱 ，齐境上邑。汉邑。汉都昌县故城在东北。朐音衢。）
○济南郡
（东至淄川郡二百里。南至鲁郡三百三十四里。西至博平郡二百九十八里。北至乐安郡三百五十三里。东南到鲁郡四百四十五里。西南到济阳郡三百六十六里。西北到平原郡二百四十五里。东北到乐安郡二百四十里。去西京二千一百八里，去东京一千三百四十五里。户六万二千四百三十七，口三十五万八千八。）
齐州（今理历城县。）春秋、战国并属齐。秦属齐郡。汉韩信伐齐，至历下，即其地也。文帝分置济南国，景帝改为济南郡，后汉、晋因之。宋亦为济南郡，兼置冀州。（领郡九，理於此。）后魏改为齐州，兼置济南郡。后周亦为济南郡。隋初郡废，炀帝初置齐州。大唐复为齐州，或为临淄郡，复改为济南郡。领县八：
历城（汉旧县。有华不注山，左传云： 晋师逐齐侯，三周华不注。 其山直上如笋。）
临济（汉朝阳县。）
章丘（汉阳丘县地。有东陵山，盗跖死处。）
丰齐（汉茌县，天宝初改。）
禹城（汉高唐县故城在西。汉祝阿县，天宝初改。春秋时亦曰祝柯，犹古东柯后为东阿。）
临邑（汉济阴县故城在西。）
全节（春秋时谭国城在县西南。汉台县故城在今县北，则汉以来平陵县也。贞观中，都督齐王据州反，士人李君球据县不从，因改名全节。）
亭山（汉东平陵县也。）
○淄川郡
（东至北海郡一百二十里。南至鲁郡三百七十里。西至济南郡二百里。北至……东南到琅琊郡五百二十里。西南到济南郡二百里。西北到……东北到北海郡一百里。去西京二千三百五里，去东京一千四百四十七里。户四万二千八百八，口二十四万一千三百。）
淄州（今理淄川县。）禹贡曰 濰淄既道 ，即其地也。春秋、战国皆齐地。秦属齐郡。汉属济南、乐安二国之地，又置淄川国。晋属乐安国。后魏置东清河郡，北齐废之。隋置淄州，炀帝初，并其地入齐郡。大唐复置淄州，或为淄川郡。领县五：
淄川（汉般阳县。有淄水。汉莱芜县故城在东南。汉淄川国亦在此。古齐长城。）
长山（汉於陵县。又汉济南郡故城在今县西北。长白山，陈仲子夫妻所隐处。）
邹平（汉旧县。北齐平原郡。）
高苑（汉旧县。千乘国故城在今县北。又有被阳故城在西南。被音皮。）
济阳
○高密郡
（东至东莱郡三百七十里。南至东海郡四百七十二里。西至琅琊郡三百七十里。北至北海郡三百四十五里。东南到海一百八十里。西南到琅琊郡三百七十里。西北到北海郡三百三十二里。东北到东莱郡胶水县界一百六十里。去西京二千七百里，去东京一千八百六十九里。户二万六千九百八十，口十三万二千三百二十四。）
密州（今理诸城县。）战国属齐。秦属琅琊郡。汉属琅琊郡、高密国、城阳国地。后汉属琅琊郡、北海国地。晋属城阳郡。后魏复置高密郡，后置胶州。隋初为密州，（以密水为名。）炀帝改为高密郡。大唐因之。领县四：
诸城（汉东武县，乐府有东武吟。又汉诸县故城在今县西南。古齐长城东南自上大朱山起，尽州南界二百五十里。又有汉黔陬县故城在东北。琅琊山，秦始皇幸齐，遂登琅琊，作层台山上。）
莒（古莒国。战国时，燕将乐毅破齐，独莒不下。汉海曲县故城在今县东。王莽末，赤眉贼之始，吕母起於此。赤眉樊崇、谢禄等将兵十馀万，围莒，数月不能下。又有姑幕县故城在今县东北，则古蒲姑氏之国。春秋向邑故城在今县南。濰水，源出县东北濰山也。）
高密（汉高密郡。古夷安故城，则今县外城。夷泽，灌田万顷。）
安丘（汉旧县。有渠丘亭。古昌安故城即今县外城。古淳于城在今县东北。汉故平昌县城在县南。）
○东莱郡
（东至东牟郡四百里。南至高密郡三百六十里。西至海二十九里。北至海五十里。东南到海二百五十里。西南到北海郡界二十九里。西北到海二十一里。东北到东牟郡四百里。去西京二千七百六里，去东京一千八百五十三里。户二万六千九百四十六，口十五万八千三百三。）
莱州（今理掖县。）春秋莱子国也。（禹贡曰 莱夷作牧 是也。）齐侯迁莱子于郳，（五奚反。）在齐国之东，故曰东莱。战国属齐。秦属齐郡。两汉为东莱郡。晋为东莱国。宋为东莱郡。后魏复为东莱郡，后置光州。隋改为莱州，炀帝改为东莱郡。大唐为莱州，或为东莱郡。领县四：
掖（汉旧县。掖，水名。又有汉曲城县故城在东北。有三山，史记封禅书云：祠三山，为阴主。万里沙，汉武帝元封元年，旱，祷之。）
胶水（汉胶东国地。）
即墨（汉旧县。又有汉不其县故城，在今县西。有乐毅城。又有沽水，左传云 沽尤以西 ，即此也。今县东南有大劳山、小劳山，燕乐毅破齐，田单守，不下。又有汉壮武县故城，在其西也。）
昌阳（汉旧县。有貕养津，周礼曰，幽州其薮貕养。又有汉挺县故城，在其西北也。）
○东牟郡
（东至文登县东海四百九十里。南至东莱郡昌阳县二百一十里。西至海四里。北至海三里。东南到文登县东界海四百六十里。西南到东莱郡四百里。西北到海四里。东北到海五里。去西京三千一百二十五里，去东京三千三百七十里。户二万一百八十五，口十一万五千六百六十二。）
登州（今理蓬莱县。）春秋牟子国也。战国属齐。秦属齐郡。汉以下并属东莱郡。大唐武太后分莱州，置登州，或为东牟郡。领县四：
蓬莱
文登（汉腄县地。有文登山。又有之罘山，秦始皇立颂之所。有始皇石桥。罘音扶。）
黄（有莱山。汉旧县。）
牟平（汉旧县。）
○安东府
（东至越喜部落二千五百里。南至柳城郡界九十里。西至契丹界八十里。北至渤海一千九百五十里。东南到……西南到鱼胞栅五十里。西北到契丹衙帐一千里。东北到契丹界八十里。去西京五千三百二十里，去东京四千四百四十里。户……口）
安东大都护府，舜分青州为营州，置牧，宜辽水之东是也。（已具注序篇。）春秋及战国并属燕。秦、二汉曰辽东郡，东通乐浪。（乐浪本朝鲜国。汉元封三年，朝鲜人斩其王而降，以其地为乐浪、玄菟等郡，后又置带方郡，并在辽水之东。浪音郎。）晋因之，兼置平州。（领郡国五，州理於此。自后汉末公孙度自号平州牧，及其子康，康子文懿，并擅据辽东，东夷九种皆服事之。魏置东夷校尉，居襄平，而分辽东、昌黎、玄菟、带方、乐浪五郡为平州，后还合幽州。及文懿灭后，有护东校尉居襄平。晋咸宁二年，分昌黎、辽东、玄菟、带方、乐浪等郡国五置平州，以慕容廆为刺史，遂属永嘉之乱，为众所推。及其孙俊，移都於蓟。其后慕容垂子宝，又迁於和龙。廆，胡罪反。）大唐置安东都护府，前上元中，移於所。（今府於辽东城。）
风俗
青州古齐，号称强国，凭负山海，擅利盐铁。（管仲谓楚师曰： 我齐东至於海，西至於河，南至於穆陵，北至於无棣。 穆陵山在今琅琊郡沂水县界。无棣，今景城郡县。又燕王谓苏秦曰： 吾闻齐地，清济浊河，可以为固。长城、巨防，可以为塞。 今济阳郡卢县界有防门山，又有长城东至海。）太公用之而富人，管仲资之而兴霸。人情变诈，好行机术，岂因轻重而为弊乎！固知导人之方，先务推以诚信。（汉高帝詈娄敬曰： 齐虏以口舌得官。 又汲黯斥公孙弘云 齐人多诈 也。）逮於汉氏，封立近戚。（汉初，田肯说高帝曰： 齐，东有琅琊、即墨之饶，南有泰山之固，西有浊河之险，北有渤海之利。隔悬千里，齐得十二焉。故号东西秦，非亲子弟勿王。 ）武帝临极，儒雅盛兴。晋惠之后，沦没僣伪。慕容建国，二代而亡。今古风俗颇革，亦有文学。自国初立都督府，命亲王镇之。汉氏之制，信可取也。
古徐州
禹贡曰： 海岱及淮惟徐州，（东至海，北至岱，南及淮。）淮、沂其乂，蒙、羽其艺。（淮、沂二水已理，蒙、羽二山皆可种艺。蒙山在琅琊郡费县。羽山在东海郡朐山县。淮水出今淮安郡桐柏山。沂水出琅琊郡沂水县是也。）厥土赤埴坟，草木渐苞。（埴，黏土也。渐苞，言相渐及包裹而生。）羽畎夏翟，峄阳孤桐。（羽畎，羽山之谷也，出夏翟。翟雉之羽可为旌旄者也。峄山之阳，有特生之桐，可中琴瑟。峄山，在今鲁郡邹县也。）浮于淮、泗，达于河。 （渡二水而入於河也。）亦舜十二牧之一。周并徐州属青州，今分入兖州之域。盖取舒缓之义。或云因徐丘以为名。在天文，奎、娄则鲁之分野，（汉之东海南有泗水，至淮，得临淮之下相、睢陵、僮、取虑，皆其分也。今鲁郡之东南境及琅琊之南境，东海、临淮之北境，皆其地。虑音闾。）兼得宋、齐、吴之交。（汉之楚国、山阳，今彭城及鲁郡之西境，皆宜属宋。汉之琅琊、泰山，今琅琊之北境，鲁郡之北境，皆宜属齐。汉临淮之南境，宜属吴也。）秦平天下，置郡，此为泗水、（今临淮、彭城郡是也。）琅琊之西境、（今琅琊郡。）薛郡。（今鲁、东海等郡。）汉又加置东海郡。汉武帝置十三州，还以其地为徐州。（领郡国四。）后汉并因前代。（理於郯，今临淮郡下邳县。）魏晋亦曰徐州。（领郡国七，理彭城，今郡。）自元帝渡江，徐州所得，唯半而已。（馀并没於石氏。）宋初因之，（领郡十三，理彭城。）明帝初，地入於后魏，其后不可详焉。大唐分置十五部，此为河南道。（彭城、临淮、鲁郡、东海、琅琊郡。）
○彭城郡
（东至临淮郡三百七十一里。南至淮水中流四百四十一里，与寿春郡寿春县为界。西至谯郡五百里。北至鲁郡三百四十里。东南到临淮郡三百六十里。西南到谯郡五百里。西北到鲁郡三百六十里。东北到琅琊郡三百五十四里。去西京二千九百九里，去东京一千二百五十七里。户六万六百七十，口四十五万六百七十七。）
今之徐州，（理彭城县。）古大彭之国。春秋、战国为宋地，（春秋经曰围宋，彭城即本宋邑。）后属楚，谓之西楚，项羽建都於此。秦属泗水郡。汉为楚国、沛郡地。后汉及晋并为彭城国。晋立徐州以为重镇。（领郡国七，理於此也。）宋因之，（领郡十二，理於此。）又为彭城、沛二郡地。（文帝元嘉中，王玄谟上表曰： 彭城南届大淮，左右清汴，表里京甸，捍接边境，城隍峻整，襟卫周固。又自淮以西，襄阳以北，经涂三千，达於济、岱，六州之人，三十万户，常得安全，实由此镇。 后魏大将尉元上表曰： 彭城，宋之要藩，南师来侵，莫不因之，以陵诸夏。 舆地记云 郡城由来非攻所能拔 ，言其险固也。）后魏得之，置徐州，兼立东南道行台。后周立总管府。（大将王轨破陈军於吕梁，擒吴明彻，悉降其众也。）隋改彭城郡。大唐为徐州，或为彭城郡。领县七：
彭城（古大彭国。有候水，一名汴水，自萧县界来。有梁项羽戏马台，宋武又戏马焉。）
沛（汉旧县，即广成故城。有沛宫，汉高帝置酒之所。有泗水亭。又有汉留县故城，在今县东南。微山，微子葬处。）
蕲（秦旧县。陈涉起蕲，即此地。有蕲水。蕲音其。）
滕（古小邾国。汉蕃县。又邾国之滥邑故城，在今县东南，即汉昌虑县也。左传 邾庶其以滥来奔 ，即此地。又有汉薛县故城，在今县东。）
萧（古萧国。汉旧县。又有汉扶阳故城，在今县西北。）
丰（汉高帝大邑，亦汉旧县。）
符离（秦汉旧县。又有秦相县故城，在今县西北。项羽破汉军於灵壁东，睢水为之不流，即此县界也。）
○临淮郡
（东至淮阴郡一百九十里。南至淮一里，与淮阴郡盱眙县分界。西至锺离郡二百十里。北至东海郡五百四十里。东南到淮阴郡盱眙县，淮水中流为界。西南到锺离郡二百二十里。西北到琅琊郡六百七里。东北到东海郡界海口四百四十里。去西京二千三百八十八里，去东京一千五百四十五里。户三万九千四百四，口二十万七千三百八十八。）
泗州（今理临淮县。）古徐国地。春秋为鲁国之地。战国鲁、宋、吴三国之境。秦属泗水郡。汉属临淮、东海、沛三郡地。后汉以其地合於下邳国，兼置徐州。（领郡国四，理於此。）宋为南彭城、下邳二郡地。后魏亦为下邳郡，兼置南徐州。东魏改为东楚州。后周改为泗州。隋改为下邳郡。大唐为泗州，或为临淮郡。领县六：
临淮（新置。）
宿迁（春秋时，锺吾子国。东晋置宿迁郡。明帝太宁中，兖州刺史刘遐自彭城退屯泗口，即此。安帝义熙中，置城，在今县东南。东临泗水，南近淮水，自后常为重镇。又有汉僮县故城在西南。秦下相城在县西北，项羽即下相人。）
下邳（夏时邳国。韩信为楚王，都下邳，即今县城。汉临淮郡在此。又有汉武原故县城，在今县北。又有汉睢陵县故城，在今县东南。又汉郯县故城，在其北。）
涟水（汉厹犹县。魏曰海安郡。萧齐尝置冀州，寄理於此，以为边镇。厹音仇。）
虹（汉夏丘县故城，即今县城也。）
徐城（古徐子国。汉以为县。有徐君墓，季札挂剑处。）
○鲁郡
（东至琅琊郡三百八十二里。南至彭城郡三百九十六里。西至东平郡二百里。北至济阳郡三百里。东南到彭城郡三百六十四里。西南到睢阳郡四百一十七里。西北到东平郡一百九十里。东北到济南郡三百五十里。去西京一千九百五十八里，去东京一千一百六十里。户八万五千三百四十五，口五十三万三千八百一十四。）
今之兖州，（理瑕丘县。始禹导兖水而为济，截河南渡东流，与荷泽、汶水会，又北东入於海。兖州在济河之间，因济水发源为名，今郡理乃非境也。至周置兖州，始县兼得今郡之地。而济水自王莽末入河，同流於海，则流河南之地无济水矣。自后所立，皆集旧名，兼有济南、济北、济阳、济阴郡国，盖建置之际，未之审详。）古少皞之墟也。禹贡徐、兖二州之域。（任城、龚丘县即兖州界，馀并徐州域。）春秋及战国并鲁国，亦邾国之境，（邾国，黄帝之后，陆终之子曹姓所封也。今邹县也。今黄州亦邾国之地。陆终之后所封，盖陆终有六子，各为国也。任国，太皞之后，风姓，今任城是也。）后亦为宋、齐所侵，东岳泰山在焉。秦为薛郡。汉高后更为鲁郡及泰山、山阳郡地。后汉为任城国、山阳、泰山郡地，兼置兖州。（领郡国人，理於此。）晋改为鲁郡。宋为泰山、高平、鲁三郡地及兖州。（领郡六，理於此。）后魏亦为鲁郡。北齐改为任城郡。隋初置兖卅，炀帝改为鲁郡。大唐初，伪鲁徐圆朗都之，克平，复改为兖卅，后为鲁郡。领县十一：
瑕丘（汉旧县。东北有檀乡。又有汉樊县故城，在今县西南。）
金乡（汉东缗县，左传云 齐侯伐宋围缗 ，即此地。又有汉昌邑县故城也。）
任城（古任国，汉为县。又有汉亢父县故城，在今县南。）
邹（故邾国城在县东南，周回十四里，上冠山峰，下属岩壑，穷险因之。胜景有邹山、峄山。汉旧县地，又曰南平阳县。）
曲阜（故鲁国都也。委曲长七八里，故曰曲阜。孔子庙、旧宅，并在城中，背洙面泗，矍相圃之东北，又有汉鲁恭王殿，阶犹存。有沂水、孔子墓。汉鲁县也。）
泗水（汉卞县地，亦泗水国也。又有汉汶阳故城，在今县东南。有尼丘山、洙泗水。又有汉梁父县故城在北。有泮水也。）
乾封（有泰山。）
方与（汉旧县。）
中都（古中都城也。）
龚丘（汉曰宁阳县。桃乡县故城在东北也。）
莱芜（汉旧县地。汶水所出，而流出沛。）
○东海郡
（东至东海县水路十九里。南至临淮郡五百四十里。西至临淮郡下邳县五百五里。北至高密郡四百七十二里。东南到临淮郡涟水县二百五十七里。西南到沭阳县百六十三里。西北到琅琊郡二百三十二里。东北到东海县界八十里。去西京二千五百八十七里，去东京一千七百六十九里。户二万七千五百三十二，口十七万三千七百二十四。）
海州（今理朐山县。）春秋及战国为鲁之东境，后属秦，为薛郡地，后分薛郡为郯郡。汉改郯为东海郡，后汉及晋因而不改。宋亦然，兼侨立青、冀二州。梁置南北二青州。后入后魏。东魏改为海州。隋改为东海郡。大唐为海州，或为东海郡。领县四：
朐山（有羽山，殛鲧处。东北有琅琊山。汉朐县故城在今县西南。秦始皇立石以为东门，即此地。萧齐置青州於此。）
东海（田横所保郁州，亦曰郁州。汉赣榆县也。宋明帝泰始以后，青冀二州侨立於此。后东魏於此置临海镇。赣音古滥反。）
沭阳（汉厚丘县地。梁置潼阳郡。有沭水。沭音述。）
怀仁（东魏置义塘郡。有夹山，即夹谷，齐鲁会处。）
○琅琊郡
（东至东海郡二百三十二里。南至临淮郡六百里。西至鲁郡三百八十二里。北至北海郡四百五十一里。东南到东海郡二百三十二里。西南到彭城郡三百五十四里。西北到淄川郡五百三十里。东北到高密郡三百七十里。去西京二千二百五十一里，去东京一千四百三十五里。户三万二千三百五十二，口十八万五千三百八十四。）
沂州（今理临沂县。）春秋时，齐、鲁二国之地。战国属齐、鲁二国之境。秦琅琊郡。汉为东海、琅琊二郡地，后置琅琊国。魏晋亦置琅琊国。宋为琅琊郡。齐不得其地。后魏置北徐州。后周改为沂州。隋复为琅琊郡。大唐为沂州，或为琅琊郡。领县五：
临沂（汉即丘县故城在今县东南，左传云祝丘是也。又有汉开阳县及襄贲县故城在今县南。贲音肥。）
沂水（有穆陵山。沂山，沂水所出。左传曰 南至於穆陵 。汉都阳县故城，在今县南。北界有大岘，即齐地南面险固处。晋安帝时，宋武帝伐慕容超，超大将公孙五楼请据大岘，超不从，故败。）
承（汉兰陵县故城，在今县东是也。）
费（古鲁费邑，后为季氏邑。有蒙山。又有东蒙山，在蒙山之东，故名焉。又有颛臾城。又有汉南武阳县故城，在今县西。又有古武城，子游为宰即此。）
新太（汉蒙阴县故城在今县东南。具山、堂阜，今县东也。）
风俗
徐方邹鲁旧国，汉兴犹有儒风。自五胡乱华，天下分裂，分居二境，尤被伤残。彭城要害，藩捍南国，必争之地，常置重兵。数百年中，无复讲诵。况今去圣久远，人情迁荡。大抵徐兖，其俗略同。
