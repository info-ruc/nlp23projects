<strong>州郡十一</strong>
古扬州上（今置郡府十二县五十九）
广陵（扬）七县（江都江阳海陵高邮六合扬子天长）
淮阴（楚）五县（山阳盐城盱眙淮阴安宜）
锺离（濠）三县（锺离定远招义）
寿春（寿）五县（寿春安丰霍丘盛唐霍山）
永阳（滁）三县（清流全椒永阳）
历阳（和）三县（历阳乌江含山）
庐江（庐）五县（合肥慎巢庐江舒城）
同安（舒）五县（怀宁宿松望江太湖桐城）
蕲春（蕲）四县（蕲春黄梅蕲水广济）
弋阳（光）五县（定城光山固始仙居殷城）
宣城（宣）十县（宣城当涂泾溧水溧阳南陵绥安宁国太平青阳）
秋浦（池）四县（分宣州置郡青阳秋浦至德石埭）
古扬州
禹贡曰： 淮海惟扬州，（北据淮，东南距海。旧曰南距海，今改为东南。具注序目篇。）彭蠡既潴，阳鸟攸居。（彭蠡，泽名，今在浔阳郡彭泽县。水所停曰潴。阳鸟，随阳之鸟也。言彭蠡之水既见蓄聚，则阳鸟所共居之。阳鸟，鸿雁之属。）三江既入，震泽厎定。（三江，谓北江、中江、南江也。震泽，吴南太湖名，今吴兴郡界。厎，致也。）筱簜既敷，（筱，竹箭。簜，大竹也。敷，谓布地而生。）草夭木乔。（夭，盛貌。乔，高也。夭音於骄反。）厥土涂泥。（地泉湿。）岛夷卉服。（海曲谓之岛。岛夷，海中之夷。卉服，絺葛之属也。卉，许贵反。）沿于江海，达于淮、泗。 （顺流而下曰沿。沿江入海，自海入淮，自淮入泗。）舜置十二牧，扬州其一。周礼职方曰： 东南曰扬州。其山曰会稽，（今在会稽郡山阴县。）薮曰具区，川曰三江，浸曰五湖。（川，水之通流者也。五湖，在吴郡、吴兴、晋陵三郡。）其利金锡竹箭。民二男五女。畜宜鸟兽，（鸟，孔雀、翡翠之属。兽，犀、象之属。）穀宜稻。 扬州，以为江南之气躁劲，厥性轻扬。亦曰州界多水，水波扬也。在於天官，斗则吴之分野，（汉之会稽、九江、丹阳、章郡、庐江、广陵、六安、临淮，皆其分也。今广陵、淮阴、锺离、寿春、永阳、历阳、庐江、同安、宣城、丹阳、晋陵、吴郡、吴兴、馀杭、新定、新安、会稽、馀姚、临海、缙云、永嘉、东阳、信安、鄱阳、浔阳、章郡、临川、庐陵、宜春、南康、建安、长乐、清源、漳浦、临汀等郡地也。按吴国之分，虽强盛之时，殊不全得扬州之地。今配星次，且约汉书。其历代所属，则各具於诸郡。）兼得楚及南越之交。（汉之江夏、汝南地，今蕲春、弋阳宜属楚。汉之南海之地，今潮阳宜属越之地。）亦古荒服之国。春秋时属吴、越二国。越灭吴，尽并其地。战国时属楚。秦兼天下，置郡，此为九江、（今广陵、淮阴、锺离、寿春、永阳、历阳、庐江、同安、蕲春、弋阳、鄱阳、章郡、临川、庐陵、南康、宜春等郡是。）障、（今宣城、新安、新定、丹阳郡之西境及吴兴郡之西境皆是。）会稽、（今丹阳郡之东境，晋陵、吴郡、馀杭、会稽、馀姚、东阳、信安、缙云、临海、永嘉，吴兴郡之东境，皆是。）闽中、（今建安、长乐、清源、漳浦、临汀等郡皆是。）南海郡之东境。（今潮阳郡是。）汉改九江曰淮南国，及封皇子长为淮南王，封刘濞为吴王，二国尽得扬州之地。武帝置十三州，此为扬州。（领郡六。）后汉因之。（理历阳。汉末移理寿春。刘繇又移理曲阿。历阳、寿春并今郡县。曲阿今丹阳郡丹阳县。濞，疋备反。）三国时，淮南属魏，而江南属吴也。魏晋亦置扬州。（理寿春。平吴，领郡十八，理建业，今丹阳郡江宁县。）元帝渡江，扬州遂为王畿，领江东、浙江地。宋孝武分浙江东为东扬州。后罢扬州，以其地为王畿，而东扬州直云扬州，寻复旧。（领郡十八，理建康，即建业。顺帝改刺史曰牧。）又分置南兖州、（领郡九，理广陵。）南徐州、（领郡十七，理京口，今丹阳郡。）南荆河州（领郡十三，理历阳。）江州。（领县九，理浔阳，今郡。）齐并因前代，唯徙置荆河州、（领郡，理寿春。）北兖州、（领郡七，理淮阴，今郡。）北徐州。（领郡五，）（理锺离，今郡。）梁陈分裂不可详焉。大唐分置十五部，此为淮南道、（广陵、庐江、蕲春、同安、永阳、锺离、寿春、淮阴、历阳、弋阳。）江南道、（丹阳、晋陵、吴郡、馀杭、会稽、馀姚、东阳、新定、信安、吴兴、缙云、临海、永嘉、新安、长乐、清源、建安、临汀、漳浦、潮阳。）江南西道。（宣城、章郡、鄱阳、南康、临川、庐陵、浔阳、宜春。）
○广陵郡
（东至海五百六里。南至丹阳六十三里。西至永阳三百里。北至淮阴三百里。东南到海四百六里，无郡县。西南到历阳三百六十里。西北到淮阴郡盱眙县二百五十里。东北到淮阴郡盐城县三百六十里。去西京二千五百六十七里，去东京千七百四十九里。户七万三千三百八十一，口四十六万九千五百九十四。）
今之扬州，（理江都、江阳二县。）春秋时属吴，故左传云 吴城邗，（邗音寒。）沟通江淮 是也。吴灭属越，越灭属楚。秦灭楚，属九江郡。汉为广陵国，后属荆国，后更属吴；景帝更名江都国，武帝更名广陵国。后汉为广陵郡。魏为重镇，（文帝黄初六年，征吴，幸广陵故城，临江观兵，见江涛，叹曰： 天所以限南北也。 使张辽乘舟，与曹休至海陵。是岁，辽薨於江都。）后属吴。（孙亮建兴二年，使卫尉冯朝城广陵。）晋亦为广陵郡。东晋末，以广陵控接三齐，故青、兖二州刺史皆镇於此。宋亦置广陵郡，文帝兼置南兖州。（领郡九，理於此。）齐并因之。梁亦曰南兖州。北齐改为东广州，复曰南兖州。后周改为吴州。隋初为扬州，置总管府；炀帝初府废，又为江都郡，后帝徙都而丧国焉。（炀帝制。江都太守秩与京尹同。）大唐初为兖州，后改为邗州，后又改为扬州，为大都督府，其后或为广陵郡。领县七：
江都（秦广陵县。）
江阳（高齐曰广陵，隋改之。）
海陵（汉旧县。）
高邮（汉旧县。）
六合（楚棠邑，伍尚为棠邑大夫，即此也。汉曰棠邑县。晋安帝置秦郡。北齐置秦州。后周改为方州。有瓜步山、石梁溪。）
扬子
天长（梁於石梁置泾州。）
○淮阴郡
（东至海二百十五里。南至广陵郡三百里。西至临淮郡一百九十里。北至临淮郡涟水县淮水七十五里。东南到广陵郡海陵县八十五里。西南到锺离郡招义县四百二十里。西北到临淮郡二百六十三里。东北到淮口入海水路一百七十九里。去西京二千五百一里，去东京千六百六十里。户二万六千一百一十八，口一十四万二千九十。）
楚州（今理山阳县。）春秋时属吴，吴将伐齐，自广陵掘江通淮，即此也。战国时属楚。秦属九江郡。汉属临淮郡。后汉属广陵郡、下邳国。晋属临淮、广陵二郡地。东晋为重镇，（元帝以刘隗屯守。隗，午最反。）穆帝时，中郎将荀羡北征诗序云： 淮阴旧镇，地形都要，水陆交通，易以观衅。沃野有开殖之利，方舟运漕，无地屯兵，及营立城池焉。 安帝时，立山阳郡。宋因之。北对清、泗，临淮守险，有阳平石鳖，田稻丰饶。其后侨立兖州。入齐，因以兖州为重镇。梁初得之，后入后魏。隋初废山阳郡，后置楚州；炀帝初州废，并入江都郡。大唐武德四年，为东楚，八年改为楚州，或为淮阴郡。领县五：
山阳（汉射阳县地。晋立山阳郡。或云：汉吴王濞反於广陵，山阳王率众於此拒之，因以山阳为名。）
盐城（汉盐渎县。晋安帝更名为盐城。）
盱眙（秦东阳县城在县东，陈婴为东阳令史，即此。项羽立楚怀王，都盱眙。至汉，以为县。晋安帝立盱眙郡。有都梁山。宋文帝时，后魏太武帝南侵，臧质守盱眙，魏师以数十万众攻围三旬，不拔而退，即今县城。）
淮阴
安宜（汉平安县地。魏邓艾筑石鳖城，在今县西八十里，以营田也。）
○锺离郡
（东至淮阴郡四百二十里。南至庐江郡三百三十里。西至彭城郡界九十五里。北至临淮郡二百二十里。东南到永阳郡二百二十六里。西南到寿春郡二百二十里。西北到彭城郡四百五十八里。东北到临淮郡二百一十里。去西京二千一百五十里，去东京千三百一十三里。户二万五百五十三，口十三万八千三百六十一。）
濠州（今理锺离县。）春秋末锺离子之国。昔禹会诸侯於涂山，即其地也。（今锺离县西百里有涂山是也。左传注曰： 涂山在寿春县东北。 太康地记云： 涂山，古当涂国。 应劭曰 禹所娶涂山侯国 ，即此也。旧有当涂县，晋安帝立马头郡，北齐因之，隋改为涂山县。今废。）鲁成公时，叔孙侨如会吴於锺离。昭公时，楚子为舟师以略吴疆，吴遂灭巢及锺离而还。楚平王时，吴之边邑卑梁女子，与楚边邑锺离小僮争桑，两家交怒相攻，遂灭卑梁人。卑梁大夫怒，发邑兵攻锺离。楚王闻之，怒，发国兵灭卑梁。吴王大怒，亦发兵，使公子光攻楚，遂灭锺离、居巢，楚恐而城郢。则锺离互为吴、楚之边邑。战国时属楚。秦属九江郡，二汉因之。晋初属淮南郡，后侨置徐州；安帝时，置锺离郡。宋齐因之，兼置徐州，（领郡理於此。）亦为重镇。（明帝时，频为后魏攻围，徐州刺史萧惠休、萧坦守，不下而退。）梁因之。北齐改锺离郡为西楚州。隋改曰濠州，（因濠水为名。濠音豪。）炀帝复置锺离郡。大唐武德八年，为濠州，或为锺离郡。领县三：
锺离（汉旧县。县东四里有古锺离城，即鲁昭公四年楚城锺离，至二十四年为吴所灭是也。又县东一里有废小东城，宋书云：泰始二年，筑之，以镇濠口。又郡东有公路城，即袁术所筑。有梁荆山堰城，在郡城西百一十二里。梁武帝天监十三年，魏降人王足陈计，求堰淮水以灌寿阳，足引北方童谣曰： 荆山为上格，浮山为下格，潼泡为激沟，并灌钜野泽。 潼音同。泡，浦包反。武帝遂发徐扬人，率二十户取五丁以筑之。令太子右卫率康绚护堰之作，役人及战士，有众二十万。於锺离南起浮山，北抵巉石，依岸以筑土，合脊於中流。至十四年四月，堰将合，淮水漂疾，辄复决溃，众患之。或谓江淮多有蛟龙，能飞风雨，决坏崖岸。其性恶铁，因是引东西二冶故铁器，大则釜鬲，小则鋘锄，数千万斤，沈於堰所，犹不能合。乃伐树为井幹，填以巨石，加土其上。缘淮百里内，冈陵木石，无巨细必尽。负担者肩上皆穿，夏日疾疫，死者相枕，蝇虫昼夜声相合。是冬又寒甚，淮泗尽冻，死亡者十七八。十五年四月，堰乃成。其长九里，下阔百四十丈，上广四十五丈，高三十丈，深十九丈五尺。夹之以隄，并树杞柳。军人安堵，列居於上。其水清洁。俯视居人坟墓，了然皆在其下。或人谓绚曰： 四渎，天所以节宣其气，不可久塞。 而水之所及，夹淮方数百里地。魏寿阳城戌，移顿於八公山。此南居人，散就冈垄。至秋八月，淮水暴长，堰果悉坏决，奔流於海。有濠水，即庄、惠观鱼之处。）
定远（汉曲阳县，在淮曲之阳，故名之，其故城在今县西。又有秦汉东城县，在今县东南，逐项羽之处，梁置临濠郡。有古阴陵城，即项羽奔至阴陵失道之所，王莽改为阳陵。）
招义（汉淮陵县也，宋侨置济阴郡於此。）
○寿春郡
（东至锺离郡二百二十里。南至同安郡八百里。西至汝阴郡二百五十八里。北至汝阴郡下蔡县二百九里。东南到庐江郡三百里。西南到弋阳郡四百六十三里。西北到汝阴郡二百五十八里。东北到锺离郡二百二十里。去西京二千一百一十九里，去东京千三百九十里。户二万九千七百十七，口十五万三千一百九十二。）
寿州（今理寿春县。）战国时楚地。秦兵击楚，楚考烈王东徙都寿春，命曰郢，即此地也。（今郡罗城，即考烈王所筑。今郡子城，即宋武帝所筑。）秦灭楚，虏王负刍，其地为九江郡。（江自庐江分为九道。）后项羽封英布为九江王，都六，即此也。汉高帝更名淮南国，武帝复为九江郡。后汉因之，兼置扬州。（领郡六，理於此。袁术为曹公所击败，奔九江，后遂僣号，以九江太守为淮南尹。）魏曰淮南郡，仍旧扬州，为重镇。（毌丘俭、诸葛诞为刺史，皆镇於此。）三国时，江淮为战争之地，其閒数百里，无复人居。晋平吴，其人各还本故，复立为淮南郡，兼置扬州。（领郡十八，理於此。其后中原乱，胡寇屡南侵，又以苏峻、祖约之乱，淮南人渡江者转多，乃於江南侨立淮南郡及当涂、逡遒等县。逡七循反。遒音秋。）东晋亦为重镇。（明帝时，祖约屯守，后陷石勒。季龙死后，复理之。今郡西十五里，即谢玄破苻融之处。晋伏滔云： 彼寿春者，南引汝颍之利，东连三吴之富。北接梁宋，平涂不过七百；西接陈许，水陆不出千里。外有江湖之阻，内保淮、淝之固。龙泉之陂，良田万顷；舒六之贡，利尽蛮越也。 ）宋属淮南郡。（初，晋元帝永昌中，荆河州刺史祖约镇於此，后或理江北，或理江南，无定所也。至宋义熙十二年，刘义庆又镇此，以抚边荒，捍御疆埸。）齐因之，兼置荆河州，（领郡理於此。）为重镇。（齐高帝初，遣垣崇祖镇寿阳，谓之曰： 我新有天下，后魏必送刘昶为辞。寿春贼之所冲，深为之备。 俄而魏大将军王肃送刘昶，兵二十万掩至而败还。）后魏曰扬州。（萧齐东昏永元初，守将裴叔业，以城叛降后魏。）梁置南荆河州。（武帝普通七年克之，擒魏将李宪，寻改为南荆河州。）后周曰扬州。隋文帝改曰寿州，炀帝初，复为郡。大唐为寿州，或为寿春郡。领县五。
寿春（汉旧县。东晋以郑皇后讳，改为寿阳，宜春曰宜阳，富春曰富阳，凡名 春 ，悉改之。今县东四十馀里，宋殷琰筑四垒於此。此郡在齐梁閒有淮南、梁郡、北谯、汝阴等郡，隋初并废。有八公山。）
安丰（春秋时六国，昔皋繇所封，葬於此。有汉六安郡故城在南。梁置陈留、安丰二郡。有芍陂，楚孙叔敖所起，崔寔月令曰 叔敖作期思陂 ，即此。后汉王景为庐江太守，重修起之，境内丰给。其陂径百里，灌田万顷。齐梁帝立屯田，无复输运。芍音鹊。）
霍丘（汉松滋县。梁置安丰郡，即今县城。魏毌丘俭败，安丰津都尉部人斩之，即城北津是也。）
盛唐（汉霍山县，天宝中改焉。晋永和中，谢尚镇马头城，即今县北也。）
霍山（天宝中，割盛唐县置，汉潜县是也。）
○永阳郡
（东至广陵郡三百里。南至历阳郡一百九十八里。西至锺离郡二百六十里。北至淮阴郡一百六十二里。东南到历阳郡乌江县一百六十一里。西南到庐江郡慎县界一百六十二里。西北到锺离郡一百二十六里。东北到淮阴郡盱眙县二百四十四里。去西京二千五百六十四里，去东京千五百八十七里。户二万六千二百一十一，口十四万一千二百二十七。）
滁州（今理清流县。）战国时属楚。秦及二汉，九江郡之地。晋属淮南郡。宋属新昌郡。齐置南谯郡。梁属南谯州。梁末属北齐，兼置新昌郡，又徙南谯州於新昌，即今郡是也。隋初废新昌郡，改南谯为滁州；炀帝初州废，并其地入江都郡。大唐复置滁州，或为永阳郡。领县三：
清流（汉全椒县地。旧曰顿丘，隋改名。）
全椒（汉旧县也。梁置北谯郡，北齐改为临滁郡，后周复曰北谯。隋为滁县，大业初为全椒。有汉阜陵县故城，在今县之南也。）
永阳
○历阳郡
（东至宣城郡二百五十六里。南至宣城郡二百五十六里。西至庐江郡二百九十五里。北至永阳郡一百九十八里。东南到宣城郡二百五十六里。西南到庐江郡三百八十五里。西北到庐江郡三百二十三里。东北到广陵郡三百六十里。去西京二千六百五十二里，去东京千八百一十里。户二万二千一百三十二，口十一万六千一十六。）
和州（今理历阳县。）战国时楚地。秦属九江郡。二汉因之，汉末兼置扬州。（领郡六。自寿春徙理於此。）吴为重镇。（建安十七年，筑濡须坞，吕蒙、周泰皆为守将。二十一年，曹公自来攻围。吴黄武二年，魏军又攻，不拔。）晋为淮南郡地，东晋为历阳郡。宋因之，兼置南荆河州。（领郡十三，理於此。）齐梁并因之。梁末属北齐，置和州及历阳郡。隋炀帝初州废，而历阳郡如故。大唐复为和州，或为历阳郡。领县三：
历阳（汉旧县。后汉扬州刺史所理。西南百八十里有濡须水，孙权筑坞於此，以拒曹公。）
乌江（本乌江亭，汉东城县也。梁置江都郡，北齐改为密江郡，陈改为临江郡，后周改为乌江郡，隋为乌江县。）
含山
○庐江郡
（东至历阳郡二百九十五里。南至同安郡四百里。西至寿春郡界二百一十五里。北至锺离郡三百三十里。东南到栅口三百八十四里。西南到同安郡四百七十六里。西北到寿春郡三百里。东北到永阳郡全椒县一百四十五里。去西京二千三百八十七里，去东京千五百六十九里。户三万八千三百二十九，口十七万七千九百三十四。）
庐州（今理合肥县。）古庐子国也。春秋舒国之地。昔成汤放桀，芮伯命巢，左传曰 自庐以往 ，又云 徐人取舒 ，（舒国，今舒城县。）皆此地也。战国时属楚地。秦属九江郡。汉为九江、庐江二郡，后汉亦然。魏为重镇，（建安二十年，张辽守之。吴主孙权率十万众攻围，辽以八百人破之。）明帝时，以满宠都督扬州诸军，镇於此。（满宠上表，请合肥县西北三十里，有奇险可依，更立城名新城。吴主孙权自出，欲围新城，以其远水，积二十日，不敢下船而退。后诸葛恪围新城，亦不克。）晋为淮南、庐江二郡地。梁置汝阴郡及南荆河州，寻改为合州，为重镇。隋初改为庐江州，炀帝初州废，置庐江郡。大唐为庐州，或为庐江郡。领县五：
合肥（汉旧县，故城在北。夏水出城父东南，至此与肥水合，故曰合肥。有濡须水。梁曰汝阴县。北齐分置北陈郡。古巢湖在今县东南。）
慎（汉逡遒县故城在东南。魏置平梁郡。）
巢（汉居巢县也。古巢伯之国。汤放桀於南巢，即此也。曹公末年，使夏侯惇屯於此。楚范增墓在县东。）
庐江（梁置相州。汉龙舒县故城在西。故汉庐江郡亦在此。）
舒城（古舒国也。）
○同安郡
（东至宣城郡八百五十里。南至浔阳郡五百七十二里。西至蕲春郡四百里。北至庐江郡四百里。东南到浔阳郡五百七十二里。西南到蕲春郡三百七十二里。西北到寿春郡八百里。东北到庐江郡四百七十六里。去西京二千八百六十一里，去东京千八百九十三里。户三万五千五百二十四，口十六万一千四十。）
舒州（今理怀宁县。）古皖国也，（春秋时有皖国。史记曰，皖，夏姓，皋繇之后。皖音患。）亦舒国之地。（舒国说在庐江郡。）战国时属楚。秦属九江郡。二汉属庐江郡。献帝时，吴克皖城，遂为重镇。（赤乌四年，诸葛恪屯之。）晋安帝置晋熙郡，宋齐皆因之。梁置荆河州，后改为晋州。北齐改曰江州。陈又曰晋州。隋初曰熙州，炀帝置同安郡。大唐为舒州，或为同安郡。领县五：
怀宁（汉皖县。有灊山，一名天柱山。有皖水。灊音潜。）
宿松（汉皖县地。梁置高塘。有雷水。江水自鄂陵分为九派，会於此县界洲上，三百馀里合流，谓之九江口。东得武林洲，即桑落洲之下尾。）
望江（汉皖县地。晋大雷戍在此。陈置大雷郡。）
太湖（汉皖县地。隋曰晋熙。）
桐城
○蕲春郡
（东至同安郡四百里。南至江夏郡永兴县界四百二十里。西至齐安郡二百三十里。北至寿春郡霍丘县界四百五十里。东南到浔阳郡二百五十里。西南到江夏郡五百里。西北到弋阳郡殷城县界三百九十五里。东北到同安郡三百七十二里。去西京二千五百六十里，去东京千八百二十四里。户二万五千六百二十，口十七万一百九十八。）
蕲州（今理蕲春县。）春秋以来皆楚地。秦属九江郡。二汉属江夏郡。吴为蕲春郡，晋省而属弋阳郡。北齐置雍州，后周改曰蕲州。隋炀帝初州废，置蕲春郡。大唐复为蕲州，或为蕲春郡。领县四：
蕲春（汉旧县。北齐置齐昌郡。）
黄梅（汉蕲春县地。有黄梅山。宋置南新蔡郡。隋以为黄梅县。）
蕲水（有蕲水也。）
广济（蔡山出大龟，尚书云 九江纳锡大龟 ，即此。）
○弋阳郡
（东至寿春郡霍丘县界二百一十里。南至齐安郡三百五十里。西至义阳郡二百二十里。北至汝南郡褒信县，淮水中流分界六十七里。东南到寿春郡霍山县界三百二十八里。西南到齐安郡三百五十里。西北到义阳郡二百四十七里。东北到寿春郡四百六十三里。去西京一千八百六十五里，去东京九百七十五里。户三万七百七十，口十四万七千二百二十九。）
光州（今理定城县。）春秋时黄国也，亦弦国之地。（鲁僖公五年，楚人灭弦。弦在弋阳轪县。轪，徒计反。）秦属九江郡。二汉属汝南、江夏二郡。魏分置弋阳郡，晋、宋、齐皆因之。梁末，置光州。后魏置弋阳郡。北齐为南郢州。后周为淮南郡。隋炀帝初，为弋阳郡。大唐为光州，或为弋阳郡。领县五：
定城（春秋黄国也。汉有弋阳县，故城在今县西。）
光山（春秋弦国之地。汉西阳县也。晋为光城县。）
固始（春秋时寝县。寝或为沈。楚封孙叔敖之子在此。有叔敖祠。北齐置北建州，寻废州，置新蔡郡。后周置澮州。）
仙居（汉轪县也。今县北四十里，有古轪县城。今县东有弦亭。）
殷城（汉期思县地。梁以项城为殷城，以镇流人。大苏山，在今县东南四十里，出石斛。）
○宣城郡
（东至吴兴郡三百八十七里。南至新安郡三百八十三里。西至庐江郡六百四十三里。北至丹阳郡四百五十里。东南到馀杭郡四百九十六里。西南到浔阳郡一千八里。西北到历阳郡二百五十六里。东北到晋陵郡五百里。去西京二千九百五十里，去东京二千四百二十里。户十一万七千一百九十五，口八十七万九千四百四十四。）
宣州（今理宣城县。）春秋时属吴，后属越，越灭属楚。秦属障郡。二汉为丹阳郡。吴为重镇。（孙皓时，以何植为牛渚督。晋师来伐，遣王浑向牛渚。）晋武帝分置宣城郡。（丹阳郡移於建康是也。）宋齐梁陈皆因之。陈以为重镇。隋平陈，郡废，置宣州；炀帝改为宣城郡。大唐为宣州，或为宣城郡。领县十：
宣城（汉宛陵县。有敬亭山。）
当涂（有芜湖。牛渚圻亦谓之采石，险固可守处。姑熟浦。汉芜湖县故城在今县东南。隋平陈，韩擒虎袭陷之，遂灭陈。今县城即晋姑熟城也。又于湖故城在县南。）
泾（汉旧县，故城在今县东，有泾水、陵阳山。）
溧水（水名。）
溧阳（汉旧县，伍子胥奔吴，乞食，即此。有溧水也。）
南陵（汉宣城县故城在东。又有汉当涂县故城，在东南。梁置南陵郡，陈置北江州。有战鸟圻，孤在江中，本名孤圻，昔晋桓温举兵东下，住此。圻中宵鸟惊，温谓官军围之，既而定，群鸟惊噪，俗因曰战鸟。有鹊洲，左传云 昭公五年，楚败吴於鹊岸 ，即此也。）
绥安（梁末置大梁郡，又改为陈留郡。有汉广德故城。）
宁国
太平
青阳
○秋浦郡
（东至……南至……西至……北至……东南到……西南到……西北到……东北到……去西京去东京……户一万九千……口八万七千九百六十七。）
池州（今理秋浦县，分宣州置。）历代土地与宣州同。领县四：
青阳
秋浦
至德
石埭
