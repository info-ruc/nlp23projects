<strong>边防三</strong>
南蛮上
序略
南蛮，其在唐虞，与之要质，故曰要服。夏商之时，渐为边患。暨於周代，党众弥盛，故诗曰： 蠢尔蛮荆，大邦为雠。 至楚武王时，蛮与罗子共败楚师，杀其将屈瑕。（莫敖不设备，故败缢於荒谷，群帅囚於冶父。）楚师后振，遂属於楚。及吴起相悼王，南并蛮越，遂有洞庭、苍梧之地。（今长沙、衡阳等郡地。）秦昭王使将伐楚，略取蛮夷，置黔中郡。（今武陵、澧阳及黔中五溪中诸郡地。）汉兴以后，时有寇盗。其西南诸夷，夜郎之属，悉平定置郡县。（今夜郎、播川、犍为即古夜郎地。）公孙述时，夜郎大姓为汉保境。后汉初从番禺江奉贡。光武建武中，武陵蛮帅单程（今武陵、澧阳、黔中、宁夷、泸溪等郡，即汉武陵郡。）大寇郡县，汉将刘尚战败，数岁方平。顺帝时，武陵太守增其租赋，蛮又举种反，杀乡吏。东晋时沔中蛮因刘、石乱后，渐徙於陆浑以南，遍满山谷。宋、齐以后，荆、雍二州（今荆南江陵郡，雍州，襄阳郡。）各置校尉以抚宁之，群蛮酋帅互受南北朝封爵。至后魏末，暴患滋甚，僣称侯王，屯据峡路，断绝行旅。周武帝遣陆腾大破之。其獠初因蜀李势乱，后自蜀汉山谷出，侵扰郡县。至梁时，州郡每岁伐獠以自利。及后周平梁、益，（梁，汉川；益，蜀川。）自尔遂同华人矣。以其黔中东谢、西赵自古不臣中国，大唐贞观以后，置羁縻州领之。
盘瓠种
盘瓠种，昔帝喾时患犬戎入寇，乃访募天下有能得犬戎之吴将军头者，妻以少女。时帝有畜狗名曰盘瓠，遂衔其将军首而至，乃以女配之。（按：范晔后汉史蛮夷传皆怪诞不经，大抵诸家所序四夷，亦多此类，未详其本出，且因而商略之。晔云：高辛氏募能得犬戎之将军头者，购黄金千镒，邑万家，妻以少女。按黄金周以前为斤，秦以二十两为镒，三代以前分土，自秦汉分人。又周末始有将军之官。其吴姓宜自周命氏。晔皆以为高辛之代，何不详之甚！又按宋史，晔被收后，於狱中与诸甥侄书自序云： 六夷诸序论，笔势放纵，实天下之奇作。其中合者，往往不减过秦篇。 尝共比方班氏，非但不愧之而已。按班、贾序事，岂复语怪。而晔纰缪若此，又何不减不愧之有乎？）盘瓠得女，负走入南山，（在国之南，即五溪之中山。）止石穴中，生六男六女，因自相夫妻。织绩木皮，染以草实，好五色衣服，制裁皆有尾形，衣裳斑兰，语言侏离。其后滋蔓，号曰蛮夷。有邑君长，名渠帅曰 精夫 ，相呼为 姎徒 。（说文曰： 姎，女人自称姎我也。 乌朗反。）所居皆深山重阻，人迹罕至。长沙、黔中五溪蛮皆是也。（一辰溪，二酉溪，三巫溪，四武溪，五沅溪。）
秦昭王使白起伐楚，略取蛮夷，始置黔中郡。汉兴，改为武陵郡。（今武陵、澧阳、黔中、宁夷、卢溪、卢阳、灵溪、潭阳郡地皆是也。）岁令大人输布一匹，小口二丈，是谓賨布。（说文曰： 賨，南蛮赋。 才冬反。）虽时为寇盗，而郡国讨平之。后汉光武建武二十三年十二月，武陵蛮精夫相单程等大寇郡县。遣武威将军刘尚发南郡，（今江陵、巴东、夷陵。）长沙、（今长沙、衡阳、巴陵郡。）武陵，（今澧阳、武陵、黔中郡地。）兵万馀人，乘船溯沅水入武溪击之。（沅水出牂牁，故且兰东北，经灵溪、长沙、巴陵郡，入洞庭通江也。武溪在今卢溪郡灵溪县。）尚轻敌深入，悉为所没。又遣伏波将军马援将兵至临沅，（今武陵郡武陵县，即汉临沅县也。）击破之。单程等饥困乞降。会援病卒，谒者宗均为置吏以司之，群蛮遂平。历章、和、安、顺四朝，累反叛，攻劫州郡，讨平之。永和初，武陵太守上书，以蛮夷率服，可比汉人，增其租赋。议者皆以为可。尚书令虞诩独奏曰： 自古圣王不臣异俗，非德不能及、威不能加，其兽心贪婪，难率以礼。是故羁縻而绥抚之，附则受而不逆，叛则弃而不追。先帝旧典，贡税多少，所由来久矣。今猥增之，必有怨叛。计其所得，不偿所费。 帝不从。其冬，澧中、漊中蛮（漊水出今澧阳郡县。漊音娄。）果争布非旧约，遂杀乡吏，举种反。自后至桓、灵二帝，又累反叛，攻劫州郡，讨破之。蜀先主章武初，吴将李异屯巫、秭归，（今巴东郡县。秭音子。）先主遣将军吴班攻破之，於是武陵、五溪蛮夷相率响应。（今黔中道谓之五谿。）
廪君种
廪君种不知何代。初，巴氏、樊氏、瞫（音审）氏、相氏、郑氏五姓皆出於武落锺离山。（在今夷陵郡巴山县。）其山有赤黑二穴，巴氏之子生於赤穴，四姓之子皆生黑穴。未有君长，共立巴氏子务相，是无廪君，从夷水下至盐阳。（按：今夷陵郡巴山县清江水，一名夷水，一名盐水。其源出清江郡清江县西都亭山。）廪君於是君乎夷城，四姓皆臣之，巴梁閒诸巴皆是也。（即巴汉之地。按范晔后汉史云： 四姓之子，未有君长，俱事鬼神，乃共掷剑於石穴，约能中者，奉以为君。务相乃独中之。又令各乘土船，约能浮者，当以为君。馀姓悉沈，唯务相独浮，因共立之，是为廪君。乃乘土船，从夷水下至盐阳。盐水有神女，谓廪君曰： 此地广大，鱼盐所出，愿留共居。 廪君不许。盐神暮辄来宿，诘朝即化为虫，与诸虫群飞，掩蔽日光，天地晦冥，积十馀日。廪君伺其便，因射杀之，天乃开明。廪君於是居于夷城，四姓皆臣之。廪君死，魂魄化为白虎。巴氏以虎饮人血，故以人祠焉。 是皆怪诞，以此不取。）战国时，秦惠王并巴中，以巴氏为蛮夷君长。其君长岁出赋二千一十六钱，三岁一出义赋千八百钱。其人户出幏布八丈二尺，鸡羽三十鍭。（说文曰： 幏布，南郡蛮夷布也。 幏音公亚反。毛诗： 四鍭既均。 仪礼 鍭矢一乘 ，郑玄曰： 鍭犹候也。候物而射之。 三十鍭，百二十也。鍭音侯。）
汉兴，南郡太守靳强奏请一依秦时故事。至光武建武二十三年，南郡奏潳山蛮雷迁等始反叛。（潳音屠。）武威将军刘尚讨破之，徙其种人七千馀口置江夏界中，其后沔中蛮是也。（汉之江夏郡，今竟陵、富水、安陆、齐安、汉阳、江夏、蕲春郡地是也。）和帝永元十三年，巫蛮许圣等（汉之巫县，今云安郡巫山县也。）以郡收税不均反叛。发荆州诸郡兵（今江陵、夷陵、澧阳、武陵、长沙、衡阳等郡地也）讨破之。复悉徙置江夏。灵帝光和三年，江夏蛮复反，寇患累年。庐江太守陆康讨破之。（汉庐江即今郡地。）
板楯蛮
板楯蛮，秦昭襄王时有一白虎，於蜀、巴、汉之境，伤害千馀人，昭王乃募有能杀虎者，赏邑万家。时有巴郡阆中夷（今阆中郡县。）廖仲等射杀白虎。昭王以其夷人，不欲加封，乃刻石盟要，复夷人顷田不租，十妻不算，（一户免其一顷田之租税，虽有十妻，不输口算之钱。）伤人者论，杀人得以赕钱赎死。（何承天纂文曰： 赕，蛮夷赎罪货也。 赕，徒滥反。）盟曰： 秦犯夷，输黄龙二双，夷犯秦，输清酒一锺。 夷人安之。
至汉高帝为汉王，发夷人还伐三秦。（今关中秦川也。）秦地既定，乃遣还巴中，复其渠帅罗、朴、督、鄂、度、夕、龚七姓，不输租赋，馀户乃岁入賨钱，口四十。巴人呼赋为賨，谓之賨人焉。代号为板楯蛮夷。阆中有渝水，其人多居水左右，天性劲勇。初为汉前锋，数陷阵。俗喜歌舞，（喜，虚记反。）高帝命乐人习之，所谓巴渝舞也。遂代代服从。至后汉以后，郡守常率以征伐。
灵帝光和二年，巴郡板楯蛮叛，（今通川、潾山、南平、涪陵、南川、清化、云安、始宁、巴川、南宾、南浦、阆中、南充、安岳、盛山等郡地，则巴川之地是也。）寇掠三蜀及汉中诸郡。（即汉川诸郡，今汉中、安康、洋川、房陵郡地是也。）灵帝乃问益州计吏方略。汉中计吏程苞对曰： 板楯七姓以射杀白虎立功，先代复为义人，其人勇猛善战。昔安帝永初中，羌入汉川，郡县破坏，得板楯救之，羌死败殆尽，故号为神兵。至桓帝建和二年，羌复大入，实赖板楯连摧破之。前车骑将军冯绲南征武陵，（绲，古本反。）亦倚板楯以成其功。近益州郡县乱，（今汉川、蜀川郡县地。）太守李颙亦以板楯讨而平之。忠功如此，本无恶心。但长吏乡亭，更赋至重，仆役箠楚，过於奴虏，阙庭悠远，不能自闻，含怨呼天，叩心穷谷，故邑落相聚以致叛戾，非有谋主僣号，以图不轨。今但遣明能牧守，自然安集，不烦征伐也。 帝从其言，遣太守曹谦宣诏赦之，即皆降服。
及汉末天下乱，自巴西之宕渠（今符阳郡。）迁於汉中杨车阪，抄掠行旅，号为杨车巴。魏武克汉中，李特祖将五百家归之。魏武又迁於略阳，北土复号之为巴氐。（略阳，今天水郡陇城县。）蜀后主刘禅建兴十一年，涪陵属国人夷反。（今涪陵郡地。）车骑将军邓芝往讨，皆破平之。其沔中蛮，至晋时刘、石乱后，渐得北迁陆浑以南，满於山谷。
宋时荆州置南蛮校尉、（今江陵、巴东、夷陵、云安等郡地。）雍州置宁蛮校尉以领之。（今襄阳、南阳郡地。）如蛮人顺附者，一户输穀数斛，其馀无事。宋人赋役严苦，贫者不复堪命，多逃亡入蛮。蛮无徭役，强者又不供官税，结党连群，动有数百千人，州郡力弱，则起为盗贼，种类稍多，户口不可知也。文帝元嘉中，天门（今澧阳郡地。）漊中令宋矫之徭赋过重，蛮不堪命。蛮田向求等为寇，破漊中，虏掠百姓。先是，刘道产善抚诸蛮，前后不附官者，莫不顺服，皆引出平土，多缘沔为居。道产亡后，蛮又反叛。孝武帝出为雍州，时巴东、（今巴东。）建平、（今巴郡。）宜都、（今夷陵郡。）天门四郡蛮为寇，诸郡人户流散，百不存一。孝武即位后，大明中，西阳蛮（今弋阳郡。）皆反叛。沈庆之率江、雍、荆河州诸军讨破之。（江今浔阳、鄱阳、章郡、临川、庐陵等郡地，雍已具上，荆河今庐江、同安郡地。）明帝、顺帝时尤甚，虽遣攻讨，终不能禁，荆州为之虚弊。
齐高帝时武陵酉溪蛮田思飘，武帝永明初黔阳蛮田豆渠，（武陵、黔阳皆今五溪中地。）湘川蛮陈双、李答并寇掠州郡，讨平之。（湘川今长沙、衡阳地。）其后雍、司州蛮（司州今义阳、弋阳郡。）与后魏通，助荒人桓天生侵扰齐境。六年，除田驷路为试守北遂安左郡太守，田驴王为试守宜人左郡太守，田何代为试守新平左郡太守，皆郢州蛮帅。（并汉沔间蛮也。其左郡亦兹地焉。郢州今江夏、汉阳郡地。）
后魏孝文太和中，襄阳蛮酋雷婆思率户千馀内徙，求居太和川。诏给廪食，后开南阳，全有沔北之地，（今武当、南阳、汉东等郡。）蛮人安堵，不为寇贼。宣武帝景明初，大阳蛮酋田育丘等共二万八千户，叛齐附魏。诏置四郡十八县。鲁阳蛮（今临汝郡鲁山县地。）鲁北燕等聚众万馀攻逼颍阳，诏遣左卫将军李崇讨平之，斩级数千，徙万馀家於河北诸州及六镇。寻叛南走，（六镇今单于府马邑郡界。）所在追讨，比及於河，杀之皆尽。梁武帝遣兵沿沔破掠诸蛮，又遣蔡令孙等三将步骑五千侵南荆之西，沿汉上下，（今襄阳郡之上，武当郡以东地。）破掠诸蛮。后魏遣蛮帅桓叔兴率蛮、夏二万馀人击之，斩令孙等，俘虏二千馀人。其后因六镇秦、（今天水郡地。）陇（今汧阳郡地。）所在反叛，荆、（今南阳、淮安郡地。）郢（今汝南、义阳郡。）蛮大扰动，断三鵶路，（今南阳郡向城县北至临汝郡。）至於襄城、（今临汝郡县。）汝水，处处抄劫，百姓多被其害。自后魏与宋、齐、梁之时，淮、汝、江、汉閒诸蛮渠帅互有所属，皆授封爵焉。及魏末，为暴滋甚，有冉氏、向氏、田氏者，陬落尤盛。大者万家，小者千户，更相崇树，僣称王侯，屯据三峡，断遏水路，荆蜀行人至有假道者。
西魏文帝大统十一年，沔汉诸蛮扰动，大将军杨忠击破之，其唐州蛮田鲁嘉亦叛，（唐州今淮安郡。）自号荆河州伯。遣王雄讨平之。后周明帝时，蛮帅冉令贤、向五子王等反，攻陷白帝。（今云安郡。）武帝天和初，诏开府陆腾讨斩之，蛮众大溃，斩首万馀级。腾乃积其骸骨於水逻城侧为京观。后蛮、蜑见者辄大号哭，自此狼戾之心辍矣。信州旧理白帝，腾更於蜀先主故城南，八阵之北，临江岸筑城，移置信州。又以巫县、信陵、秭归（今云安、巴东二郡界。）并是硖中要险，於是筑城置防，以为襟带焉。（按后汉史，其在黔中、五溪、长沙閒，则为盘瓠之后；其在硖中巴、梁閒，则为廪君之后。其后种落繁盛，侵扰州郡，或移徙交杂，亦不可得详别焉。）
南平蛮
南平蛮北与涪州接，部落四千馀户。山有毒草及沙虱、蝮蛇。人并楼居，登梯而上，号为 干栏 。其人美发，为椎髻。土多女少男。为婚之法，女氏必先货求男族。贫人无以嫁女，多卖与富人为婢。俗皆妇人执役。其王姓朱氏，号为剑荔王。大唐贞观三年，遣使入朝，以其地隶渝州。
东谢
东谢渠帅姓谢氏，南蛮别种，在黔中之东，地方千里。其俗无文字，刻木为约。巢居，刀剑不离其身。冠熊皮，披猛兽革。酋长名元深，代袭。其一族不育女，自云高姓，不可下嫁。大唐贞观三年，元深入朝，冠乌熊皮冠，若今之旄头，以金络额，身披毛帔，韦皮行縢而著履。贞观中，开其地为应州，隶黔州都督府。（今黔中郡所管羁縻州。）
西赵
西赵蛮在东谢之南，并南蛮别种。其界东至夷子，西至昆明，南至西洱河。山洞深阻，莫知里数，南北十八日行，东西二十三日行。其风俗与东谢同。赵氏代为酋长，有万馀户，自古不臣中国。大唐贞观三年，遣使入朝。二十一年，以其地置明州，以首领赵磨为刺史。
牂牁
牂牁渠帅姓谢氏，旧臣中国，代为本土牧守。隋末大乱，遂绝。大唐贞观中，其酋遣使修职贡。胜兵战士数万，於是列其地为牂州。（今黔中郡羁縻州。）
充州
充州，牂牁别部，与牂牁邻境。胜兵二万。（今黔中郡羁縻州。）亦贞观中朝贡，列其地为充州。
獠
獠盖蛮之别种，往代初出自梁、益之间，自汉中达於邛筰，川谷之间，所在皆有。（北自汉中，西南及越巂以东皆有之。筰，才各反。）俗多不辨姓氏，又无名字，所生男女，长幼次第呼之。其丈夫称阿謩、阿段，妇人阿夷、阿等之类，皆其语之次第称谓也。依树积木，以居其上，名曰 干栏 。干栏大小，随其家之口数。往往推一酋帅为主，亦不能远相统摄。父死则子继，若中国之党族也。獠王各有鼓角一双，使其子弟自吹击之。好相杀害，多仇怨，不敢远行。性同禽兽，至於忿怒，父子不相避，唯手有兵刃者先杀之。若杀其父，走避於外，求得一狗以谢其母，然后敢归。母得狗谢，不复嫌恨；若报怨相攻击，必杀而食之。递相劫掠，不避亲戚，卖如猪狗而已。亡失儿女，一哭便止。被卖者号叫不服，逃窜避之，乃将买人捕逐。若亡叛获，便缚之；但经被缚者，即服为贱隶，不敢更称良矣。唯执楯持矛，不识弓矢。用竹为簧，群聚鼓之，以为音节。为细布，色至鲜净。大狗一头，买一生口。性尤畏鬼，所杀之人美须髯者，必剥其面皮，笼之於竹，及燥，号之曰鬼，鼓舞祀之，以求福利。俗尚淫祀，至有卖其昆季妻孥尽者，乃自卖以供祭焉。铸铜为器，大口宽腹，名曰铜爨，既薄且轻，易於熟食。
蜀本无獠，李势时，诸獠始出巴西、渠川、广汉、阳安、资中、犍为、梓潼，（今蜀川之内。）布在山谷，十馀万落，攻破郡县，为益州大患。自桓温破蜀之后，力不能制。又蜀人东流，山险之地多空，獠遂夹山傍谷，与人参居。参居者颇输租赋，在深山者仍为匪人。至梁武帝，梁、益二州（今汉川、蜀川郡县地。）岁岁伐獠，以自裨润，公私颇藉为利。后魏宣武帝正始初，梁将夏侯道迁举汉中附魏，宣武帝遣尚书邢峦为梁、益二州刺史以镇之。其后以梁、益二州控摄险远，乃立巴州（在今清化郡。）以统诸獠。后以巴酋帅严始欣为刺史，又立隆城镇，所绾獠二十万户，所谓北獠也。岁输租布。魏明帝孝昌初，据城叛，梁、益二州并遣将讨之，攻陷巴州，执始欣，斩之。后梁州为梁氏所陷，（今汉中郡。）自此又属梁矣。后周文帝平梁、（达奚武平之。）益，（尉迟迥平之。）令所在抚慰。其与华人杂居者，亦颇从赋役。然天性暴乱，旋致扰动。每岁命随近州镇出兵讨之，获其生口，以充贱隶，谓之压獠焉。后有商旅往来者，亦资以为货，公卿达於人庶之家，有獠口者多矣。
其种类滋蔓，保据岩壑，依林走险，若履平地，性又无知，殆同禽兽，诸夷之中最难以道义招怀也。
夜郎国
夜郎国，（今夜郎、播川、犍为郡即其国。）汉时南夷君长以十数，夜郎最大，在蜀郡徼外，东接交趾，西邻滇国。（今云南郡滇国。）其国邻牂牁江，江广数里，出番禺城下。（战国时，楚顷襄王遣将庄蹻从沅水伐夜郎，军至且兰，椓船於岸而步战。既灭夜郎，因留王滇池，以且兰有椓船牂牁处，乃改其名为牂牁。牂牁，系船杙也。番禺即今南海郡城南江。杙音弋。）其地多雨潦，俗好巫鬼禁忌。寡畜产，又无桑蚕，故最贫。钩町有桄榔木，可以为麫，百姓资之。（钩町，汉以为县，属牂牁郡。钩音钜於反，町音大鼎反。）
武帝时，唐蒙上书曰： 窃闻夜郎精兵，可得十馀万。浮船牂牁江。出不意，此制南越奇兵也。 乃拜蒙为郎中将，遂见夜郎侯。蒙厚赐，谕以威德。夜郎贪汉缯帛，以为汉道险，终不能有也，乃且听蒙约。还报，乃以为犍为郡。（今犍为、阳安、仁寿、通义、和义、资阳皆其地。）发巴、（巴郡今通川等十五郡地，已具上注。）蜀卒（蜀郡今蜀郡、濛阳、唐安、临邛、卢山等郡，亦曰蜀川。）理道，自僰道指牂牁江。蜀人司马相如亦言西夷邛、筰可置郡。（今越巂郡地。）帝使相如往谕，皆如南夷，为置一都尉，十馀县，属蜀郡。当是时，巴蜀四郡（汉中、广汉、巴郡，今汉川、巴川、蜀川地也。）通西南夷道，戍转相饟，（古饷字。）数岁，道不通，士罢饿离湿，（罢音疲。离，遭也。）死者甚众。夷又数反，发兵兴击，耗费无功。帝患之，使公孙弘往视问焉。还，言其不便。时方筑朔方，据河逐胡，弘因数言西南夷为害，（通西南夷大为损害。）可且罢，专力事匈奴。上罢西夷，独置南夷两县一都尉。
及元狩元年，张骞言使大夏时，见蜀布、邛竹杖，问所从来，曰 从东南身毒国，（即天竺也。）可数千里，得蜀贾人市 。或闻邛西可二千里有身毒国。於是乃令王然于閒出西南夷，往身毒国。至滇，道皆为昆明所闭，（昆明在今越巂郡西南。）莫能通身毒。及南越反，上使发南夷兵。且兰君小邑，乃与其众反。汉发巴蜀校尉击破之，遂平南夷为牂牁郡。（今涪川、夜郎、义泉郡地。）夜郎侯始倚南越，南越灭，恐惧，遂入朝，封为夜郎王。
昭帝始元中，牂牁、谈指、同并等二十四邑，凡三万馀人皆反。（并音伴。谈指、同并后皆为县，属汉牂牁郡。）遣水衡都尉发蜀郡、犍为兵击牂牁，大破之。后姑缯、叶榆人复反，钩町侯亡波率其人击之，有功，汉立亡波为钩町王。
至成帝河平中，夜郎王兴与钩町王禹、漏卧侯俞（漏卧，侯邑名，后为县，属汉牂牁。）更举兵相攻。牂牁太守请发兵诛兴等。汉以道远不可击，遣太中大夫张匡持节和解，并不从。杜钦说王凤曰： 张匡和解蛮夷王侯，王侯不从，不惮国威，其效可见。恐议者选耎，复守和解，（选耎，怯懦不前之意。选，息兖反。耎，人兖反。）太守察动静有变迺以闻，如此则复旷一时。（旷，空也；一时，三月。言空废一时，不早发兵。）王侯得收猎其众，申固其谋，党助众多，各不胜忿，必相殄灭，自知罪成，狂犯守尉。（言起狂勃之心而杀守尉。）远藏温暑毒草之地，虽有孙吴之将，贲育之士，若入水火，往必焦没，智勇俱亡所设施。屯田备守之，费不可胜量。宜因其罪恶未成，未疑国家加诛，阴敕旁郡守尉练士马，大司农先调穀积要害处，（调，发也。要害者，在我为要，於敌为害。）选任职太守往，以秋凉时入，诛其王侯尤不轨者。即以为不毛之地，亡用之人，圣王不以劳中国，（即犹若也。不毛言不生草木。）宜罢郡，放弃其人，绝其王侯勿复通。如以先帝所立累代之功不可隳坏，亦宜因其萌牙，早断绝之；及已成形，然后师兴，则万姓被害矣。 凤於是荐陈立为牂牁太守。立至牂牁，迺从吏数十人出行县，召兴。兴将数千人往。立数责，因断兴头，出晓其众。皆释兵降。兴子邪务收馀兵，迫胁旁二十二邑反。立又击平之。
公孙述时，大姓龙、傅、尹、董氏，与郡功曹谢暹保境为汉，乃遣使从番禺江奉贡。（番禺江今南海郡。）光武嘉之，并加褒赏。
桓帝时，郡人尹珍乃从汝南许慎、应奉受经书，学成，还乡里教授，自是南域始有学焉。珍官至荆州刺史。（后汉史云： 有女子浣於遯水，有三节大竹流入足閒，剖之得一男儿，养之。及长，自立为夜郎侯，以竹为姓。武帝元鼎中，置牂牁郡，夜郎侯迎降。天子赐其王印绶，后遂杀之。夷獠咸以竹王非血气所生，甚重之，求为立后。牂牁太守吴霸以闻，天子乃封其三子为侯，死，配食其父。 按范晔所撰，乃引华阳国志。又按汉书，其夜郎侯降封王，不言杀之。至成帝时犹谓之夜郎王。晔焉得云 竹王被杀，后封其子为侯 ？与班史全乖角，宜华阳国志为怪诡也。大抵范晔著述，多称诡异，若无他书，何以辩正？则因习纂录，不复刊革之。）
滇
滇者，汉时在夜郎之西，靡莫之属，滇最大。（靡莫，西南徼外蛮也。滇音颠。）始楚顷襄王使将军庄蹻（蹻即庄王之苗裔，居略反。）将兵循江上略巴、黔以西。（巴国，今清化、始宁、咸安、符阳、巴川、南宾、南浦是其地也。黔即黔中。）蹻至滇池，方三百里，（在今云南郡。其泽在西北，水源深广，末更浅狭，如倒流，故曰滇池。）旁平地肥饶数千里。（池旁之地。）以兵威定属楚，欲归报，会秦击夺楚巴、黔中郡，道塞不通，因西，以其众王滇，变服，从其俗以长之。（为其长帅也。按：史记及汉书皆云：楚威王时使庄蹻略巴黔以西，至滇池。欲归，会秦夺楚巴黔中郡，因以其众王滇。后十馀岁，秦灭之。又按：楚自威王后，怀王立三十年，至顷襄王之二十二年，秦昭襄王遣兵攻楚，取巫、黔中郡也。后汉史则云：顷襄王时，庄豪王滇，豪即蹻若也。庄蹻自威王时将兵略地，属秦陷巫、黔中郡，道塞不还，凡经五十二年，岂得如此淹久？或恐史记谬误，班生因习便书。范晔所记，详考为正，又按：庄蹻王滇，后十五年顷襄王卒，考烈王立二十五年，幽王立十年，王负刍立五年而楚灭，后十五年而秦亡，凡七十年，何故云蹻之王滇后十馀岁而秦亡，斯又未之详也。）
至武帝时，滇王有众数万人。元封二年，发巴蜀兵临滇。滇王举国降，请置吏入朝。於是以为益州郡，（今云南郡。）赐滇王王印，复长其人。（武帝割牂牁、越巂各数县配之。后数年复并昆明地，皆以属之。）西南夷君长以百数，独夜郎、滇受王印。滇，小邑也，最宠焉。
后王莽篡位，改汉制，贬钩町王为侯，蛮夷尽反。莽遣平蛮将军冯茂发巴、蜀、犍为吏士，赋取足於人，以击益州。出入三年，疾疫死者什七，巴、蜀骚动。更遣宁始将军廉丹大发天水、陇西骑士，广汉、巴、蜀、犍为吏人十万，转输者合二十万人击之，不能克而还。
公孙述据益土，文齐为太守，亦固守拒述，后汉初遣使朝谒。
建武十八年，夷渠帅栋蚕与姑复、叶榆、梇栋、连然、滇池、建伶、昆明诸种反叛，杀长吏。（汉姑复县属越巂郡，馀六县并属益州郡地，并在今越巂、云南郡地。）遣武威将军刘尚等发广汉、犍为、蜀人及朱提夷击之。尚军遂渡泸水，入益州郡界。（泸水一名若水，出旄牛徼外，经朱提至僰道入江，在今越巂郡南，特有瘴气。）群夷闻大兵至，皆弃垒奔走。尚获其羸弱、穀畜，斩栋蚕帅，凡首虏万馀人，诸夷悉平。
至蜀后主建兴三年，诸葛孔明率众南征四郡，平之。改益州郡为建宁郡，分建宁、永昌（今云南郡地）为云南郡，又分建宁、牂牁为兴古郡。（亮至南中，所战皆捷。孟获者，为夷、汉所服，募生致之。既得，使观於营阵之间，问曰： 此军何如？ 获曰： 不知虚实，故败。定易胜耳。 亮纵使更战，七纵七擒，而亮犹遣获。获不去曰： 公，天威也，南人不复反矣。 遂至滇池。南中平，皆即其渠率而用之。或以谏亮。亮曰： 若留外人，即留兵，兵留即无食，一不易也；夷新伤破，父兄死丧，留外人而无兵者，必成祸患，二不易也；又夷累有废杀之罪，自嫌衅重，若留外人，终不相信，三不易也。今吾欲使不留兵，不运粮，而纲纪粗定，夷汉相安故耳。 ）
邛都
邛都，汉时自滇以北，君长以十数，邛都最大。（今越巂郡本其地。）自夜郎、滇、邛都人皆椎髻左衽，邑聚而居，知耕田。其外西自桐师以东，北至叶榆，（叶榆，泽名。）名为巂、昆明，（巂即今越巂郡，昆明又在西南，诸爨所居。）地方数千里，无君长，辫发，随畜迁徙无常。武帝开以为邛都县，属越巂郡。无几而地陷为汙泽，因名为邛池，南人以为邛河。其人后复反叛。元鼎六年，汉兵自越巂水伐平之。（巂水源出今越巂郡西南巂山下。）其土地平原，有稻田。俗多游荡而喜讴歌，略与牂牁相类。豪帅放纵，难得制御。
王莽时郡守枚根（枚根，太守姓名。）调邛人长贵以为军候。更始二年，长贵攻杀枚根，自立为邛穀王。至光武，因就封之，授越巂太守印绶。后刘尚击益州夷，路由越巂，长贵闻之，即聚兵欲袭尚。尚掩长贵诛之，徙其家属於成都。安帝时，永昌、益州、蜀郡夷（并今云南郡。）皆叛，众十馀万，破坏二十馀县。益州刺史张乔乃遣从事杨竦将兵至叶榆，破之。渠帅三十六种皆来降附。竦因奏长吏奸猾，侵犯蛮夷者九十人，皆减死论。
筰都
筰都者，汉时自越巂以东北，君长以十数，徙、（徙，汉为县，属蜀郡。）筰都最大。武帝开以为筰都县。其人被发左衽，言语多好譬类，居处略与汶山夷同。（汶山夷在蜀郡西北，即冉駹也，今通化郡。）元鼎六年，以为沈黎郡。（今洪源郡。）至天汉四年，并蜀为西部，置两部尉，一居旄牛，主徼外夷；一居青衣，主汉人。（旄牛、青衣并今蜀郡之西。）
后汉明帝永平中，益州刺史朱辅慷慨有大略，宣示汉德，威怀远夷，自汶山以西，前代不至，正朔所不加，白狼、槃木、唐菆等（菆，阻留反。）百有馀国，户百三十馀万，举种奉贡；称为臣仆。和帝永元十二年，旄牛徼外白狼、楼薄蛮夷王唐缯等，遂率种十七万户口内属。安帝永初元年，蜀郡三襄种夷与徼外汙浒种反叛，攻蚕陵城，（蚕陵，汉县，今临翼郡地，在蜀郡之西。汙音乌。浒，呼五反。）杀长吏。二年，青衣道夷邑长令田（令，姓；田，名也。）与徼外三种夷三十一万口，举土内属。后旄牛夷叛，攻零关。（零关道属汉越巂，即今郡。）益州刺史张乔与西部尉击破之。於是分置蜀郡属国都尉，领四县，如太守。
冉駹
冉駹，汉时自筰以东北，君长以十数，冉駹最大。其俗土著，或随畜迁徙。在蜀西。武帝元鼎六年，以为汶山郡。（今蜀郡西北通化郡地。）至宣帝地节三年，夷人以立郡赋重，帝乃省并蜀郡为北部都尉。其山有六夷、七羌、九氐，各有部落。其王侯颇知文书。土气多寒，虽在盛夏，冰犹不释。皆依山居止，累石为室，高者至十馀丈，为邛笼。（今彼土夷人呼为彫。）又土地刚卤，不生穀粟麻菽，唯以麦为资，而宜畜牧。有旄牛，无角，一名犝牛，肉重千斤，毛可为毦。（犝，徒冬反；毦音二。）出名马。有霝羊，可疗毒。又有食药鹿，鹿麑有胎者，其肠中粪亦疗毒疾。又有五角羊。其西又有三河、槃于虏，北有黄石、北地、卢水胡，其表乃为徼外。后汉灵帝时，复分蜀郡北部为汶山郡。蜀后主建兴十年，汶山平康夷反，姜维讨破之。
附国
附国，隋代通焉。在蜀郡西北二千馀里，即汉之西夷也。有嘉良夷，即其东种姓自相率领，不能统一，土俗与附国同，言语少殊。其人并无姓氏。其地南北八百里，东西千五百里。无城栅，近川谷，傍山险。俗好复雠，故垒石为〈石巢〉而居，以避其患。其〈石巢〉（与巢字同。）高至十馀丈，下至五六丈，状似浮图。於下级开小门，从内上通，夜必关闭。有二万馀家。弓长六尺，以竹为弦。妻其群母及嫂。儿弟死，父兄亦纳其妻。好歌舞，鼓簧，吹长笛。有死者，无服制，置尸於高床上，沐浴衣服，被以牟甲，覆以兽皮。子孙不哭，带甲舞剑而呼云： 我父为鬼所取，我欲报冤杀鬼。 其俗以皮为帽，形圆如钵，或戴幂。衣多毛毼裘，（毼，胡割反。）全剥牛脚皮为鞾，项系铁锁，手贯铁钏。王与酋帅金饰首，胸前悬一金花，径三寸。其土高，气候凉，多风少雨。土宜小麦、青科。山出金银，多白雉。水有嘉鱼，长四尺而鳞细。
炀帝大业四年，其王遣子弟宜林率嘉良夷六十人朝贡。嘉良有水阔六七十丈，附国水阔百馀丈，并南流，用皮为舟而济。附国南有薄缘夷，风俗亦同。西有女国。其东北连山，绵亘数千里，接党项及诸羌。（按：其地接汶山，故为附焉。）
哀牢
哀牢，后汉时通焉。
其先有妇人名沙壹，居於牢山，尝捕鱼水中，触沈木若有感，因怀妊，十月产男子。后沈木化为龙，出水，因舐其男之背。其母鸟语，谓背为九，谓坐为隆，因名曰九隆。后渐相滋长。种人皆刻画其身，象龙文衣，皆著尾。九隆代代相继，乃分置小王，往往邑居，散在谿谷。绝域荒外，山川阻深，生人以来，未尝交通中国。
光武建武中，其王贤栗等遂率种人户二千七百，诣越巂太守郑鸿降，求内属。帝封贤栗等为君长，自是岁来朝贡。明帝永平中，哀牢王柳貌遣子率种人内属。其称邑王者七十七人，户五万一千八百九十。西南去洛阳七千里。明帝以其地置哀牢、博南二县，（今云南、越巂之西。）割益州郡西部都尉所领六县，（后汉六县谓不韦、巂唐、比苏、叶榆、耶龙、云南，并今云南、越巂之西。）合为永昌郡。（即今云南郡。）始通博南山，渡兰仓水。（华阳国志曰： 博南县西山，高三十里，越之得兰仓水。 ）行者苦之，歌曰： 汉德广，开不宾。渡博南，越兰津。渡兰仓，为他人。 
哀牢人皆穿鼻儋耳，（儋，丁甘反。）其渠帅自谓王者，耳皆下肩三寸，庶人则至肩而已。土地沃美，宜五穀蚕桑。知染采文绣，兰干细布，（华阳国志曰： 兰干，獠言纻也。 ）织成文章如绫锦。有梧桐木华，绩以为布，（广志曰： 梧桐有白者。剽国有桐木，其华有白毳，取毳淹渍，缉织以为布。 ）幅广五尺，洁白不受垢汙，先以覆亡人，然后服之。其竹节相去二丈，名曰濮竹。出铜、铁、铅、锡、金、银、光珠、（博物志曰： 光珠则江珠。 ）琥珀、水精、琉璃、轲虫、蚌珠、孔雀、翡翠、犀、象、猩猩、貊兽。（山海经云： 猩猩知人名。 据华阳国志曰： 永昌郡有猩猩，能言，取其血可以染朱罽。 荀卿子曰： 猩猩能言笑。 淮南万毕术曰： 妇终知来，猩猩知往。 注云： 并神兽也。 后魏郦元注水经云： 武平郡封溪县有兽名猩猩，猿形人面，身毛黄，姿颜端正，善学人语，闻者无不酸楚。 太原王纲著传云： 阮研曾使封溪，见邑人说，猩猩好酒及履，里人置之山谷常行路。百数为群，见酒物等，知人设张取之。此兽甚灵，先知其人祖父姓名而詈曰： 奴欲杀我，舍尔去也。 既去复还，因相呼曰： 试共尝酒。 及饮，乃甘其味。逮乎醉，皆擒之，无遗逸。遂置槛中，随其所欲饲之。将烹，索其肥者，乃自推择，泣而遣之。 又礼记曰： 猩猩能言。 广志云： 猩猩唯闻其啼，不闻其言，出交趾郡封溪县。 按：前代永昌郡即今之云南郡，武平郡即今之安南府，并封略之内。古谓其灵而智，不因人教而解人语，殊为珍异。秦汉以降，天下一家，即岭南献能言鸟及驯象，西域献汗血马，皆载之史传，以为奇物，复广异闻，声教远覃，如越裳白雉之类，故彰示后代。则猩猩不劣於鸟象，何为独无献乎？获之以充口实，则致之固难也。王莽置汉孺子於四壁中，禁人与语，及长不能名六畜。猩猩若非灵异自解人语，即须因教方成，又不可容易而为庖膳也。是知诸家所说，不加考覈，递相祖述耳。佑以为广志尤足徵矣。 血染朱罽 ，遍问胡商，元无此事，故详而疏之。）永昌太守郑纯为政清洁，化行夷人，与哀牢夷人约，邑豪岁输布贯头衣二领，盐一斛，为常赋，夷俗安之。
大唐麟德元年五月，於昆明之梇栋川置姚州都督府，每年差兵募五百人镇守。武太后神功二年闰十月，蜀州刺史张柬之表曰： 姚州者，古哀牢之旧国，本不与中国交通。前汉唐蒙开夜郎、滇、笮，而哀牢不附。至光武季年，始请内属。汉置永昌郡以统理之，税其盐布毡罽，以利中土。其国西通大秦，南通交趾，奇珍进贡，岁时不阙。及诸葛亮五月渡泸，收其金银盐布以益军储，使张伯岐选其劲卒以增武备。前代置郡，其利颇深。今盐布之税不供，珍奇之贡不入，而空竭府库，驱率平人，受役夷蛮，肝脑涂地。汉以得利既多，历博南山，涉兰仓水，更置博南、哀牢二县，蜀人愁怨，行者作歌。盖汉得其利，人且怨歌；今於国家无丝发之利，在百姓受终身之酷。往者诸葛亮破南中，使其渠帅自相统领，不置汉官，亦不留镇守。臣窃以亮之策妙得羁縻蛮夷之术。今姚府置官，既无安边静寇之心，又无葛亮且纵且擒之术。唯知诡谋狡算，恣情割剥，贪婪劫掠，积以为常，扇动酋渠，遂成朋党，提挈子弟，啸引凶愚，今见散在彼州，专以掠夺为业。姚州本武陵县主簿石子仁奏置，之后长史李孝让、辛文协并为群蛮所杀，又使将军李义总往征，郎将刘惠在战阵死，其州遂废。即诸葛亮称 置官留兵有三不易 之言遂验。垂拱四年，南蛮郎将王善宝、昆州刺史爨乾福又请置州，奏言 所有课税自出姚府管内，更不劳扰蜀川 。及置州后，录事参军李棱为蛮所杀。延载年中，司马成琛请於泸南置镇七所，遣蜀兵防守。自此蜀中骚扰，於今不息。伏乞省罢姚州，使隶巂府，岁时朝觐，同之蕃国。泸南诸国悉废，泸北置关，百姓非奉使入蕃，不许交通来往。 疏奏，不纳。
焦侥国
焦侥国，后汉时通焉。明帝永平中，西南夷焦侥贡献。安帝永初中，永昌徼外焦侥种夷陆类等三千馀口举种内附，献象牙、水牛、封牛。其人长三尺，穴居，善游，鸟兽惧焉。其地草木冬落夏生。
椫国
椫（音擅）国，后汉时通焉。和帝永元中，其国王雍由调遣译奉国珍宝。和帝赐金印紫绶。安帝永宁初，复遣使朝贺，献乐及幻人，能变化、吐火、自支解、易牛马头，又善跳丸，数乃至十。自言 我海西人 。海西即大秦也。椫国西南通大秦。明年元会，安帝作乐於廷，封雍由调为汉大都尉。
西爨
西爨者，南宁之渠帅，梁时通焉。自云： 本河东安邑人，七叶祖事晋，为南宁太守。属中原乱，遂王蛮夷。 梁元帝时南宁州刺史徐文盛徵诣荆州，有爨瓒者，遂据南宁之地。延袤二千馀里，俗多华人，震、玩统其众。大唐武德初，拜玩子弘达为昆州刺史，令持其父尸归葬本乡。段纶又遣俞大施至南宁谕之。由是部落归款。三年七月，遣使来贡方物。
昆弥国
昆弥国，一曰昆明，西南夷也，在爨之西，西洱河为界，即叶榆河。其俗与突厥略同，相传云与匈奴本是兄弟国也。汉武帝得其地入益州部，其后复绝。诸葛亮定南中，亦所不至。大唐武德四年，巂州治中吉弘伟使南宁，因至其国谕之。至十二月，遣使朝贡。贞观十九年四月，右武候将军梁建方讨蛮，降其部落七十二，户十万九千三百。
尾濮
尾濮，汉魏以后在兴古郡（今云南郡地。）西南千五百里徼外。其人有尾，长三四寸，欲坐，辄先穿地为穴，以安其尾。尾折便死。居木上，食人。俗又啖其老者。唯识母而不识父。其俗，有宾客，贷老以供厨。故宾婚有日，老者必泣，其地有稷及陆稻，多盐井，饶犀象，有弓矢，革铠以赤猱猴皮。垂锡珠、翡翠为冠帻。按：木濮即尾濮也。（又扶南土俗传云： 拘利东有蒲罗，中人人皆有尾，长五六寸。其俗食人。 按：其地并西南，蒲罗盖尾濮之地名。）
木绵濮
木绵濮，土有木绵树，多叶，又生房甚繁，房中绵如蚕所作，其大如卷。（音拳。）
文面濮
文面濮，其俗劖面，而以青画之。（劖音谗。）
折腰濮
折腰濮，其俗，生子皆折其腰。
赤口濮
赤口濮，在永昌南。其俗，折其齿，劖其唇使赤，又露身无衣服。
黑僰濮
黑僰濮，在永昌西南，山居耐勤苦。其衣服，妇人以一幅布为裙，或以贯头；丈夫以榖皮为衣。其境出白蹄牛、犀、象、琥珀、金、桐华布。又诸濮之域皆出楛矢。尔雅曰： 南至於濮铅。 周书王会 卜人丹砂 ，注云： 卜人，西南之蛮，丹砂所出。 今按：卜人盖濮人也。（按：诸濮与哀牢地相接，故附之。）
松外诸蛮
松外诸蛮，大唐贞观末为寇。遣兵从西洱河讨之。（洱音贰。）其西洱河从巂州西千五百里，其地有数十百部落，大者五六百户，小者二三百户。无大君长，有数十姓，以杨、李、赵、董为名家，各据山川，不相役属。自云其先本汉人。有城郭、村邑、弓矢、矛鋋，言语虽小讹舛，大略与中夏同。有文字，颇解阴阳历数。
自夜郎滇池以西，皆云庄蹻之馀种也。其土有稻、麦、粟、豆，种获亦与中夏同，而以十二月为岁首。菜则葱、韭、蒜、菁，果则桃、梅、李、柰。有丝麻，女工蚕织之事。出絁绢丝布，幅广七寸以下。早蚕以正月生，二月熟。畜有牛、马、猪、羊、鸡、犬。饭用竹筲，抟之而啖。羹用象杯，形若鸡彝。有船无车。男子以毡皮为帔，女子絁布为裙衫，仍披毡皮之帔。头髻有发，一盘而成，形如髽。（阻瓜反。）男女皆跣。至於死丧哭泣，棺椁袭敛，无不毕备。三年之内，穿地为坎，殡於舍侧，上作小屋。三年而后，出而葬之，蠡蚌封棺，令其耐湿。父母死，皆斩衰布衣，远者至四五年，近者二三年，然后即吉。其被人杀者，丧主以麻结发，而黑其面，衣裳不缉。唯服内不废婚嫁。娶妻不避同姓。其俗有盗窃、杀人、淫秽之事，酋长即立一长木，为击鼓警众，共会其下，强盗者众共杀之。若贼家富强，但烧其屋宅，夺其田业而已。
