<strong>州郡十三</strong>
古荆州（今置郡府三十三县一百三十一）
江陵（荆）七县（江陵枝江松滋当阳公安长林石首）
夷陵（峡）五县（夷陵宜都远安长阳巴山）
巴东（归）三县（秭归巴东兴山）
竟陵（复）三县（监利沔阳竟陵）
富水（郢）三县（长寿京山富水）
安陆（安）六县（安陆吉阳应山应城云梦孝昌）
齐安（黄）三县（黄冈黄陂麻城）
汉阳（沔）二县（汉阳〈氵義〉川）
江夏（鄂）五县（江夏永兴武昌蒲圻唐年）
义阳（申）三县（义阳罗山锺山）
长沙（潭）六县（长沙衡山湘乡益阳浏阳醴陵）
巴陵（岳）五县（巴陵沅江湘阴华容昌江）
衡阳（衡）六县（衡阳湘潭耒阳攸常宁荼陵）
零陵（永）三县（零陵湘源祁阳）
江华（道）四县（营道延唐江华永明）
桂阳（郴）八县（郴高亭蓝山义昌资兴义章南平临武）
连山（连）三县（桂阳阳山连山）
邵阳（邵）二县（邵阳武冈）
武陵（朗）二县（武陵龙阳）
澧阳（澧）四县（澧阳慈利石门安乡）
黔中（黔）六县（彭水黔江洪杜洋水信宁都濡）
宁夷（思）四县（务川宁夷思印思王）
卢溪（辰）五县（沅陵溆浦辰溪卢溪麻阳）
卢阳（锦）五县（卢阳洛浦招喻常丰渭阳）
灵溪（溪）二县（大乡三亭）
潭阳（巫）三县（龙标朗溪潭阳）
清江（施）二县（清江建始）
涪川（费）四县（涪川多田扶阳城乐）
夜郎（珍）四县（营德夜郎丽皋乐源）
播川（播）四县（播川遵义芙蓉瑘川）
义泉（夷）五县（绥阳义泉都上洋川宜林）
龙标（业）二县（峨山渭溪）
溱溪（溱）二县（荣懿扶欢）
古荆州
禹贡曰： 荆及衡阳惟荆州，（北据荆山南及衡山之阳也。荆山在今襄阳郡南漳县。衡山在今衡阳郡湘潭县。）江汉同归於海，（江汉二水归入於海。）九江孔殷，（孔，甚也。殷，中也。言江於此州界分为九道，甚得地势之中。今浔阳郡西北。）沱潜既道，云土梦作乂。（沱、潜，二水名。自江出为沱，自汉出为潜。云梦，泽名也。在今安陆郡。言二水既从其道，则云梦之土可为耕作畎亩之治。）浮於江、沱、潜、汉，逾於洛至於南河。 （逾，越也。言渡四水而越洛，乃至南河也。南河即在冀州南。）舜置十二牧，荆州其一。周礼职方曰： 正南曰荆州，（尔雅曰： 汉南曰荆州。 ）其山曰衡，薮曰云梦，川曰江汉，浸曰颍湛。（衡山在湘南。云梦在华容。颍水出阳城乾山，宜属荆河州，在此非也。湛，未详。）其利丹银齿革。民一男二女。畜及穀宜与扬州同。荆，强也，言其气躁强；亦言荆，惊也。或取名於荆山焉。盖蛮夷之国，槃瓠之种，（昔高辛氏有畜犬，曰槃瓠，帝妻以少女。其子孙滋蔓，号曰蛮夷，今长沙武陵蛮是也。）诗人所谓蛮荆也。（夏商以来，最为边患。周宣王中兴，乃命方叔南伐蛮方，故诗曰 蛮方来威 ，又曰 蠢尔蛮荆，大邦为雠 。）春秋至战国时，并为楚地。其在天文，翼、轸则楚之分野，（汉之南郡、江夏、零陵、桂阳、武陵、长沙，皆其分也。今夷陵、巴东、江陵、竟陵、富水、义阳之东境、安陆、齐安、汉阳、江夏、巴陵、长沙、衡阳、零陵、江华、桂阳、连山、邵阳、武陵、澧阳、黔中、宁夷、卢溪、卢阳、灵溪、潭阳、清江等郡地是也。）兼得韩秦之交。（汉之南阳之地，今宜阳之西境，宜属韩。汉牂牁之地，今播川、义泉、涪川、夜郎、溱溪宜属秦。）秦平天下，置郡，此为南郡、（今江陵、夷陵、巴东、竟陵、富水、安陆、齐安、汉阳、江夏、清江等郡地皆是。）黔中、（今武陵、澧阳、黔中、宁夷、卢溪、卢阳、灵溪、潭阳等郡地皆是也。汉改秦黔中郡为武陵郡，即今武陵郡是。）长沙、（今长沙、巴陵、衡阳、零陵、江华、桂阳、连山、邵阳等郡是。）南阳之东境。（今义阳、汉东等郡是。）汉武置十三州，此为荆州。（领郡国八。）其五溪中地，归汉以后，历代开拓，（今播川、涪川、夜郎、义泉、龙标、溱溪等郡地。）后汉并因之。（初理武陵郡汉寿县，今武陵郡武陵县地，后理南郡，今江陵郡是。）汉末，曹公赤壁败后，遂与吴蜀三分其地。（北境属魏，西境属蜀，东境南境属吴。）及刘备殁后，所分之地悉复属吴，而荆州南北双立。（魏荆州理宛，今南阳郡。吴荆州理江陵，今郡也。）晋亦置荆州。（领郡十九。初理襄阳，平吴，理南郡，今江陵郡。王敦为刺史，理武昌，今江夏郡县也。其后迁徙无常处。自王抗以后，复理江陵，不复移改。）宋分置荆州、（领郡十二，理南郡。）司州、（领郡四，理义阳，今郡。）郢州、（领郡六，理南郡。）雍州、（领郡十七，理襄阳，今郡地。刺史所理则在古荆河州境，其统领郡县则古荆州之境。）湘州。（领郡十，理长沙，今郡。）齐并因之。州境之内，含带蛮蜑，（音但。）土地辽落，称为殷旷。江左大镇，莫过荆扬，故谓荆州为陕西也。（以比周邵分陕之义。）其后割裂不可详也。大唐分置十五部，此为山南东道、（江陵、竟陵、富水、夷陵、巴东、武陵、澧阳等郡地是也。）江南西道、（长沙、零陵、桂阳、江夏、江华、衡阳、巴陵、邵阳是也。）黔中道，（黔中、卢溪、卢阳、宁夷、清江、潭阳、龙标、义泉、灵溪、涪川、溱溪、播川、夜郎。）兼分入淮南道（安陆、义阳。）及岭南道。（连山。）
江陵郡
（东至竟陵郡四百八十里。南至澧阳郡三百里。西至夷陵郡三百四十里。北至襄阳郡四百五十里。东南到巴陵郡五百七十五里。西南到澧阳郡二百六十五里。西北到夷陵郡远安县界三百五里。东北到富水郡二百二十里。去西京一千七百七十三里，去东京一千三百一十二里。户二万八千九百三十二，口十三万七千五十四。）
今之荆州，（理於江陵县。）春秋以来，楚国之都，谓之郢都，西通巫巴，东接云梦，亦一都会也。秦置南郡。汉高帝改为临江郡，景帝改为临江国，后复故。后汉因之。其地居洛阳正南。（章帝徙钜鹿王恭为江陵王，三公上言，江陵在京师正南，不可以封，乃徙为六安王。）蜀先主得之，（以麋芳为南郡太守。）后属吴，（麋芳以郡来降，关羽因此遂败。）常为重镇。（吴师来伐，当阳侯杜元凯向江陵，斩其督伍延。）晋平吴，置南郡及荆州。（领郡十九，理於此。）东晋以为重镇，（桓冲屯上明，使刘波守江陵。）宋齐并因之。（宋领郡十二，齐领郡十。）梁元帝都之，为西魏所陷，（大将于谨平之。）迁后梁居之，为藩国，又置江陵总管府。隋并梁，置江陵总管府如故，后改为荆州；炀帝初，复为南郡。大唐为荆州，或为江陵郡。领县七：
江陵（故楚之郢地，秦分郢置江陵县，今县界有故郢城。有枚回洲。有夏水口，左传所云 沈尹戍奔命於夏汭 也。有荒谷，即莫敖所缢荒谷。西北有野父城。又有纪南城，楚渚宫。汉津乡故城在今县东也。）
枝江（古之罗国。汉旧县。楚文王自丹阳徙都，亦曰丹阳。其旧丹阳，在今巴东郡。）
松滋（东晋孝武时，荆州刺史桓冲以苻坚强盛，自襄阳退屯之，上疏曰： 孱陵县界，地名上明。在吴时，乐乡城以上四十馀里地，北枕大江，西接三峡，田土膏良，可以资业军人。 遂为重镇。今县西有废上明城，即冲所筑。亦汉高城县地。有巴山。其乐乡城，即吴陆抗所筑。孱，士连反。）
当阳（汉旧县。又汉临沮侯国故城，在今县北。有绿林山，王莽末，贼所起。有漳沮二水，左传曰楚庄王 师於漳澨 ，即此也。沮，七馀反。澨音筮。）
公安（汉作唐县故城在西，亦二汉孱陵县地。后汉末，刘备为荆州牧，镇油口，即此。马头故城在今县西北，陆抗所屯，以御羊祜。陈亦为重镇，及隋军来伐，遣将陈纪守之。）
长林（有章山及云梦泽，郭璞曰： 云梦泽，湖丘。 是。）
石首（武德四年置。有石首山，因以为名。即汉华容县。）
夷陵郡
（东至江陵郡三百四十里。南至江陵郡水路三百三十七里。西至巴东郡一百九十里。北至襄阳郡五百七十里。东南到江陵郡界四百四十一里。西南到清江郡九百里。西北到巴东郡界二百三十里。东北到江陵郡界九十里。去西京一千七百里，去东京一千六百四十里。户七千三百一十七，口四万二千六百六十八。）
峡州（今理夷陵县。）春秋、战国时，并楚地。秦将白起攻楚，烧夷陵，即其地也。秦二汉并为南郡地。魏武平荆州，置临江郡。后刘备改为宜都郡。吴改夷陵为西陵，常为重镇。（陆逊上疏曰： 夷陵要害，国之关限。若失之，非损一郡，则荆州可忧也。 ）晋、宋、齐并为宜都郡。梁改置宜州。西魏改曰拓州。后周改为峡州。陈尝得之，为重镇。（隋开皇中，伐陈。陈人守荆门、狼尾滩，并宜都县界；安蜀城，夷陵县界也。）大唐为峡州，或为夷陵郡，（郡城即陆抗攻步阐，拒晋师之垒。）以扼三峡之口，故为峡州，西通蜀江。领县五：
夷陵（汉旧县也。吴之西陵。有黄牛山，高崖閒有石，色如人牵牛，人黑牛黄，故名之。湍险纡回，行者歌曰： 朝发黄牛，暮宿黄牛，三朝三暮，黄牛如故。 有夷陵山。故城在西北。今县西有温泉。）
宜都（汉夷道县故城在今县西。有荆门山，后汉岑彭破田戎於此。公孙述又遣将任满拒吴汉，将作浮桥处，在今县西北五十里。水经云： 江水束楚荆门、虎牙之间。 荆门山在南，上合下开，若门。虎牙山在北，石壁危江閒，有白文，类牙，故以为名也。荆门、虎牙二山，即楚之西塞狼尾滩。）
远安（汉临沮县。）
长阳（汉佷山县。孟康云： 佷音恒，出药草恒山。 古直城在今县西北五十四里，四面险绝，有林木池水。）
巴山（古捍关，楚肃王拒蜀处。今县北有山，曲折似巴字，因以为名。武落锺山有石穴，即廪君掷剑处。又有夷水，即廪君乘土船所也。）
巴东郡
（东至夷陵郡一百九十里。南至清江郡五百五十里。西至云安郡三百三十二里。北至房陵郡五百里。东南到夷陵郡界一百二十二里。西南到云安郡三百三十二里。西北到云安郡界一百三十六里。东北到夷陵郡界三百十七里。去西京二千二百六十八里，去东京一千八百三十三里。户四千三百六十四，口二万一千五百三十四。）
归州（今理秭归县。）历代土地与云安郡同，唯秦时属南郡，二汉为南郡。吴置建平郡，以为重镇。（其地险固。孙皓末，晋将王濬自蜀沿流伐吴。吴之守将吾彦表谓皓曰： 请建平增兵，若建平不下，晋师终不敢过。 皓不从。即秭归县界。秭音姊。）晋亦为建平郡，宋齐皆因之。隋属巴东郡。大唐武德二年，分夔州秭归、巴东二县置归州，（或云因归国为名。）后为巴东郡。（古夔子国城在郡东二十里。）领县三：
秭归（汉旧县也。屈原此县人，既被流放，忽然暂归，其姊亦来，因名其地为姊归。空舲峡山。昔周成王封楚熊绎，初都丹阳，今东南故城是也。后移枝江，亦曰丹阳。后又移都郢，在江陵。后又移都寿春，亦曰郢。吴置建平郡，在此。太清镇在县东南八十五里，吴置以备蜀，居三峡要冲，塞山蛮之路、寇掠之道。）
巴东（汉巫县地。有石门山，陆逊追刘备处。）
兴山（初吴主孙休置，后废。武德中，又分秭归置。汉王嫱即此人。）
竟陵郡
（东至汉阳郡五百里。南至巴陵郡五百五十里。西至江陵郡四百八十里。北至富水郡四百里。东南到蜀江水中流为界七百四十里。西南到赤岸港界三百五十七里。西北到乞火山界三百五十四里。东北到安陆郡三百四十里。去西京一千七百九十里，去东京一千五百一十八里。户七千六百九十，口三万六千九百九十九。）
复州（今理沔阳县。）自春秋以来为楚地。秦属南郡。二汉南郡、江夏二郡地。晋分置竟陵郡，宋齐因之。后周以其地置郢、复二州。隋炀帝初州废，於旧郢州置竟陵郡。（今富水郡地。）於旧复州置沔阳郡。大唐改为复州，或为竟陵郡。领县三：
监利（汉华容县。乾溪水涌出。春秋时，楚章华台在城内。陶朱公冢在华容县西，碑见在。又有荆台是也。）
沔阳（汉云杜县故城在县西北。又有石城，在县东南三百里。有夏水、沔水。晋镇南将军杜元凯为荆州刺史，开阳口，达巴陵，径千馀里，内避长江之险，外通零桂之漕，即此也。）
竟陵（汉旧县。又有汉邾县故城，在今县东。）
富水郡
（东至安陆郡三百二十九里。南至竟陵郡四百里。西至江陵郡二百八十里。北至襄阳郡三百一十六里。东南到竟陵郡界百五十六里。西南到江陵郡界八十里。西北到襄阳郡界三百一十六里。东北到汉东郡四百六十里。去西京一千四百三十五里，去东京一千三百九里。户一万一千七百二，口五万五百九十。）
郢州（今理长寿县。）历代所属与竟陵郡同。二汉属江夏郡。晋、宋以来竟陵郡地。梁南司、北新二州之境。西魏分属安州。后周分置石城郡，后於石城置郢州。隋炀帝初州废，置竟陵、安陆二郡。大唐并二郡为温州，后为郢州，或为富水郡。领县三：
长寿（汉竟陵县故城在今县南。晋宋以来为长寿县。）
京山（晋宋以来曰新阳。梁置新州。西魏置温州。）
富水（后汉新巿县故城在今县东北。）
安陆郡
（东至齐安郡三百一十二里。南至汉阳郡三百一十里。西至富水郡三百二十九里。北至义阳郡二百五十里。东南到汉阳郡三百一十里。西南到竟陵郡三百四十里。西北到汉东郡一百五十五里。东北到弋阳郡四百五十三里。去西京二千七百里，去东京一千二百九十九里。户二万一千八百三十五，口十三万二千一百四十九。）
安州（今理安陆县。）春秋云阝子之国，（云阝或作 郧 。云阝、郧、涢，皆音云。）云梦之泽在焉。后楚灭云阝，封斗辛为郧公，即其地也。秦属南郡。二汉属江夏郡。晋初亦属江夏郡，后分置安陆郡。宋、齐因之。梁置南司州。西魏置安州总管府。后周置涢州及安陆郡。隋初废，炀帝初复为安陆郡。大唐为安州，或为安陆郡。（郡城临涢水。）领县六：
安陆（汉旧县。有涢水，亦谓之涢口。有横山，即古陪尾山也。云梦泽在焉。）
吉阳（梁置汝南郡。）
应山（梁置应州及县。北有石龙山。）
应城（宋置。古蒲骚城在此。骚音萧。）
云梦（汉江夏郡故城在今县东南。）
孝昌（西魏置岳州及岳山郡。）
齐安郡
（东至蕲春郡二百三十里。南至江夏郡二百八十五里。西至安陆郡三百十二里。北至弋阳郡三百五十里。东南到浔阳郡五百五十七里。西南到汉阳郡二百三十五里。西北到义阳郡五百六十里。东北到寿春郡五百八十四里。去西京二千二百五十五里，去东京一千四百七十里。户一万四千七百八十七，口八万四千一百八十二。）
黄州（今理黄冈县。）春秋时邾国之地，（今郡东南百二十里临江与武昌相对。有邾城，史记曰： 黄帝之末孙有陆终者，产六子，第五别为曹姓，历代不绝。至武王代纣之后，封其裔子挟於邾，为诸侯。 即此也。）后为黄国之境，战国时属楚。秦属南郡。二汉为江夏郡。魏亦为重镇。（魏文帝黄初中，吴扬声欲猎江北，荆河州刺史满宠度必袭西阳，而为之备，孙权闻之而退。）吴后得邾城。（孙权赤乌中，使陆逊攻邾，常以三万兵守之。）晋为西阳国。宋为西阳郡。齐又分置齐安郡。北齐置衡州，领齐安一郡。陈废衡州。后周又置衡州及黄州。隋初改衡州为黄州；炀帝初州废，置永安郡。大唐为黄州，或为齐安郡。领县三：
黄冈（汉西阳县地。齐曰南安。北齐置巴州。后周置弋州。）
黄陂（北齐置南司州，后周置黄州。武湖在县东，宋谢晦为檀道济所攻，败走，被武湖戍主执，即此。）
麻城
汉阳郡
（东至江夏大江中流为界三里。南至竟陵郡八百里。西至竟陵郡五百里。北至齐安郡二百三十五里。东南到江夏郡七十里。西南到竟陵水路七百里。西北到安陆郡三百一十里。东北到江夏郡界七里。去西京二千三百八十四里，去东京一千五百二十九里。户六千二百五十二，口三万八千一百二十九。）
沔州（今理汉阳县。）春秋郧国之地。战国时属楚。秦属南郡。二汉属江夏郡。魏初有之，为重镇。（曹公定荆州后，以文聘为江夏太守，守沔口，止石梵，吴军来攻，不克。）后属吴，亦为重镇。（孙权嘉禾中，陆逊屯江夏、沔口。）晋宋以来，并属江夏郡。后周置复州。隋炀帝初改为沔州，寻改为沔阳郡，则通有今竟陵郡之地。大唐武德中，讨平朱粲，析为沔州，或为汉阳郡。领县二：
汉阳（汉安陆县地。隋初置汉津县，后改为汉阳。有汉水，一名沔水。又有沌水、滠水、鲁山。沌音屯。滠音摄。）
〈氵義〉川（汉安陆县地。后魏为〈氵義〉川郡，后废郡为县也。〈氵義〉音义。）
江夏郡
（东至浔阳郡六百里。南至巴陵郡七百里。西至汉阳郡渡江二里。北至齐安郡二百八十五里。东南到章郡一千九百三十八里。西南到汉阳界七里。西北到汉阳北界渡江四里。东北到蕲春郡五百里。去西京二千三百四十六里，去东京一千五百三十里。户一万九千四百一十七，口十一万三千。）
鄂州（今理江夏县。）自春秋以来皆属楚，有江汉二水。（在州西合。）秦属南郡。汉高祖置江夏郡。（应劭曰： 沔水自江别至南郡华容为夏水，过郡入江，故曰江夏。 ）后汉因之，荆州牧刘表将黄祖守在此。（按吴志孙策表曰： 臣到沙羡县祖屯处，破之。 ）吴分江夏，（孙权初城江夏。）更置武昌郡，孙权尝都之，孙皓又徙都之，常为重镇。（孙权甘露初，城武昌，陆逊、诸葛恪、滕牧皆屯焉。及晋伐吴，使王戎袭武昌，胡奋袭江夏。）历代亦为兵冲，其地亦曰夏口，（东晋孝武时，桓石仁屯守。）亦曰鲁口。（以对鲁山岸为名也。）晋宋并为江夏、武昌二郡。宋兼置郢州。（领郡六，理於此。）齐因之，亦为重镇。（刘怀珍言於高帝曰： 夏口兵冲要地，宜得其人。 遂令柳崇镇兵。其后梁武帝自襄阳起兵东下，攻围二百馀日，方降。梁末，北齐得之，遣慕容俨守。陈霸先将侯瑱攻围六月馀，不下。后二国和通，乃归梁。瑱，他甸反。）梁分置北新州，寻分北新置土、富、洄、泉、豪五州。隋平陈，改置鄂州；炀帝初州废，置江夏郡。大唐武德中，平萧铣，改为鄂州，或为江夏郡。领县五：
江夏（汉以来沙羡县也。晋武改为沙阳，东晋侨置汝南郡，此为汝南县。有黄鹤山。）
永兴（汉鄂县。）
武昌（故东鄂也。孙权改为武昌，遂建都於此。东晋时，谢尚、庾翼并屯守於此。有樊山，谢眺诗曰 樊山开广宴 ，即此。有峥嵘洲，晋将刘毅破桓玄处。）
蒲圻（汉沙羡县地，后置沙州。后汉建安中，吴王孙权破曹公军於赤壁，即今县界。并具巴陵郡篇目。）
唐年
义阳郡
（东至弋阳郡二百二十里。南至安陆郡二百五十七里。西至淮安郡二百五十七里。北至汝南郡二百六十八里。东南到弋阳郡二百四十七里。西南到汉东郡二百四十四里。西北到淮安郡二百一十六里。东北到弋阳郡二百二十里。去西京一千七百九十六里，去东京九百四十二里。户二万五千六百三十，口十三万九千六百二十九。）
申州（今理义阳县。）春秋时申国之地，（或曰申国在今南阳郡南阳县。）其后属楚。秦属南阳郡。二汉为南阳、江夏二郡。魏分南阳置义阳郡。晋宋并因之，宋又置司州。（领郡四，理於此。）齐并因之。有三关之隘，（今义阳县界有故平靖关，其武阳、黄岘二关，在安陆郡应山县界也。）北接陈、汝，控带许、洛。宋齐以来，常为边镇。梁曰北司州，后复置司州。（梁天监二年，为魏将元英所陷。）后魏改为郢州。后周改为申州。隋炀帝改为义州，寻为义阳郡。大唐为申州，或为义阳郡。领县三：
义阳（汉平氏县。有溮水。溮音师。）
罗山（汉郢县。）
锺山（汉鄳县地。齐置齐安郡。又有汉锺武故城，在今县西南。石城山在今县东南，春秋之九塞，此即一也。晋於山上置义阳郡城。）
长沙郡
（东至章郡一千二百二里。南至衡阳郡四百五十里。西至卢溪郡一千一百二十五里。北至巴陵水路五百五十里。东南到宜春屈曲五百二十六里。西南到邵阳郡五百三十四里。西北到武陵郡四百里。东北到巴陵郡七百里。去西京二千五百一十九里，去东京二千四百里。户三万二千二百二十六，口十四万六千六百。）
潭州（今理长沙县。）古三苗国之地。自春秋以来，为黔中地，楚国之南境。秦为长沙郡。（有万里沙祠，故曰长沙。）汉为长沙国，初封番君吴芮为长沙王；（都於此。）及景帝，封子发又为长沙王。（诸王朝宴，帝令迭舞，长沙王但张袖而已，帝怪问之，对曰： 臣国小地狭，不足以回旋。 帝悦，增以桂阳、武陵二郡。）后汉复为长沙郡。晋因之。宋长沙国兼置湘州，（领郡十，理於此。）齐因之，又为长沙郡。夫湘川之奥，人丰土辟，南通岭峤，唇齿荆雍，亦为重镇。梁陈以来，皆因而不改。隋平陈，置潭州；（取昭潭为名。）炀帝初州废，置长沙郡。大唐为潭州，或为长沙郡。领县六：
长沙（古青阳地。秦始皇时，荆王献青阳以西，即此也。汉改为临湘县。有湘水。贾谊宅，井仍存。）
衡山（汉湘南县，后置衡阳郡。）
湘乡（汉湘南县之湘乡也。长沙王子昌封湘乡侯。）
益阳（汉旧县。在益水之阳。故城在今县东。）
浏阳（汉旧县。浏音刘。）
醴陵（后汉旧县。有漉水，又名渌水，出县东漉山。）
巴陵郡
（东至江夏郡七百里。南至长沙郡五百五十里。西至醴阳郡四百八里。北至竟陵郡五百五十里。东南到章郡一千八百五十六里。西南到武陵郡六百里。西北到江陵郡五百七十五里。东北到江夏郡七百里。去西京二千一百四十里，去东京一千八百一十六里。户一万一千六百七十六，口四万七千三十二。）
岳州（今理巴陵县。）古苍梧之野，（苍梧野不止於此郡界，侧近之地皆是。）亦三苗国之地，（亦古麇子国；春秋文公十一年，楚子伐麇，即此地也。凡今长沙、衡阳诸郡，皆古三苗之地。）青草、洞庭湖在焉。（二湖相连，青草在南，洞庭在北。）春秋、战国时，并属楚，亦古罗国之地，楚辞之言汨罗是也。（罗县北有汨水。汨音賝。）秦属长沙郡，二汉皆因之。吴因之，为重镇。（建安中，孙权使鲁肃，孙皓时滕牧、万彧皆屯於此。）晋因之，东晋亦为重镇。（使陶侃镇守此。）宋分置巴陵郡。齐因之。梁置巴州，湘东王遣陆法和等据赤亭，擒侯景将任约於此。（今郡西华容界有赤亭城是也。城近赤亭湖，因以为名。）隋平陈，改为岳州。炀帝初，改为罗州，寻为巴陵郡。郡人董景珍等，以罗县令萧铣为主，起兵於此。大唐武德四年，平萧铣，复为岳州，或为巴陵郡。领县五：
巴陵（汉下隽县地。隽音词兖反。古巴丘也。有君山、洞庭湖、巴丘湖、青草湖。检地志云： 巴丘湖中有曹由洲，即曹公为孙权所败烧舡处，在今县南四十里。 又云： 今鄂州之蒲圻县，有赤壁山，即曹公败处。 按三国志云： 刘表卒，其子琮代屯襄阳。刘备屯樊。琮降曹公，备遂南走。曹公恐备先据江陵，将精骑急追，及於当阳之）（长阪。备与数十骑走，斜趋汉津，济沔，到夏口。曹公进军江陵，得刘琮水军舡步数十万，自江陵征备，至巴丘，遂至赤壁。孙权遣周瑜水军数万，与备并力逆之。曹公泊江北岸。瑜部将黄盖诈降，战舰数千艘，因风放火。曹公大败，从华容道步归，退保南郡，备瑜等复追之。曹公留曹仁守江陵城，自径北归。 而汉阳郡图经云： 赤壁城一名乌林，在郡西北二百二十里，在〈氵義〉川县西八十里，跨〈氵義〉南北。 此大误也。曹公既从江陵水军沿流，已至巴丘，则今巴陵郡赤壁只在巴陵郡之下，军败引还南郡，刘备、周瑜水军追蹑，并是大江之中，与〈氵義〉川西殊为乖角。今据检地志为是，当在巴陵、江夏二郡界。其汉阳郡图经及俗说，悉皆讹谬，所以备录国志，以为证据尔。）
沅江（汉益阳县地。因以沅水为名。梁置重华县，隋废之。又有重华城，亦谓之虞舜古城。）
湘阴（本罗子国，秦为罗县。梁置岳阳郡。隋置玉州。有玉笥山、湘水，又有地名黄陵，即舜二妃所葬之地。县北有汨水，即屈原怀沙自沈之处，俗谓之罗江。又有屈原冢，今有石碑，文曰 楚放臣屈大夫之碑 ，其馀字灭矣。汉罗县故城在今县东北。）
华容（汉孱陵县也。隋置此县。古华容在竟陵郡。）
昌江
衡阳郡
（东至庐陵郡九百里。南至零陵郡五百八十里。西至邵阳郡三百里。北至长沙郡四百五十里。东南到桂阳郡三百里。西南到零陵郡三百七十里。西北到长沙郡湘潭县五百八十里。东北到庐陵郡九百里。去西京三千一百里，去东京二千七百六十八里。户三万四千三百三十，口十九万七千五百三十。）
衡州（今理衡阳县。）春秋以来属楚。秦属长沙郡。汉属长沙国、桂阳郡地。后汉属长沙、桂阳二郡地。吴以其地置衡阳、湘东二郡，晋因之。宋为衡阳国及湘东郡，齐以下皆因之。（齐常改衡阳国为郡。）隋平陈，省湘东、衡阳二郡，置衡州；炀帝初州废，置衡山郡。大唐为衡州，或为衡阳郡。领县六：
衡阳（汉酃县地。有酃水湖，酿酒醇美，所谓酃酒。晋武帝平吴，始荐酃酒於太庙，谓此。有蒸水。酃音灵。）
湘潭（有南岳衡山。汉阳山县。）
耒阳（汉旧县。有耒水。）
攸
常宁
荼陵（汉旧县。荼，弋奢反。）
零陵郡
（东至江华郡三百里。南至平乐郡六百三十九里。西至邵阳郡武冈县界二百二十里。北至衡阳郡五百八十里。东南到江华郡三百里。西南到始安郡五百五十里。西北到邵阳郡三百一十里。东北到衡阳郡五百七十里。去西京三千二百七十四里，去东京三千五十五里。户二万九千一十三，口十七万二千八百五十七。）
永州（今理零陵县。）春秋楚国之南境。秦属长沙郡。汉武帝置零陵郡，后汉及晋皆因之。宋为零陵国。齐为零陵郡，梁、陈皆然。隋平陈，郡废，置永州；炀帝初州废，置零陵郡。大唐为永州，或为零陵郡。领县三：
零陵（汉泉陵县故城在今县北。）
湘源（汉洮阳县故城在今县西北。）
祁阳（汉泉陵县地。吴置今县。）
江华郡
（东至桂阳郡六百里。南至临贺郡四百里。西至平乐郡四百里。北至零陵郡三百里。东南到桂阳郡六百里。西南到永山，险峻无路。西北到零陵郡三百里。东北到始安郡五百里。去西京三千九百三十里，去东京三千五百八十里。户二万七千四百四十二，口一十六万三千二百。）
道州（今理营道县。）舜封象有鼻国，即此也。春秋时楚地。秦属长沙郡。汉初属长沙国，后属零陵郡。后汉、魏及晋皆因之。宋齐为营阳郡。梁改营阳为永阳郡。隋平陈，郡废，悉并其地置永州；炀帝初州废，并属零陵郡。大唐既平萧铣，复割其地置营州。武德五年，改为南营州。贞观八年，改为道州，或为江华郡。（有都庞岭，今谓之永明，有甿渚岭，今谓之白芒，即五岭之二也。）领县四：
营道（汉旧县。有营山，因以为名。）
延唐（汉泠道县，属零陵郡。有舂陵乡，元帝徙於南阳郡蔡阳县。国初置唐兴县。有九疑山，其山九谿皆相似，故名之，舜所葬。）
江华
永明（有永明岭。）
桂阳郡
（东至庐陵郡一千二百五十里。南至始兴郡五百里。西至江华郡六百里。北至衡阳郡三百里。东南到南康郡千一十里。西南到连山郡三百九十里。西北到衡阳郡三百里。东北到庐陵郡界五百一十里。去西京三千三百里，去东京三千五十七里。户二万七千九百九十，口十七万四千一百三十。）
郴州（今理郴县。）春秋、战国时皆楚地。秦属长沙郡。项羽徙义帝於长沙，都郴，即此地也。汉初以其地为桂阳郡。（即长沙之南境。）后汉、晋、宋、齐皆因之。陈以其地为桂阳、卢阳二郡。隋平陈，废二郡，置郴州；炀帝初州废，复置桂阳郡。大唐为郴州，或为桂阳郡。（有骑田岭，今谓之腊岭，即五岭之一。）领县八：
郴（汉旧县。）
高亭
蓝山
义昌
资兴
义章（县北临章水。亦汉郴县地。）
南平
临武（有武溪。汉旧县。）
连山郡
（东至桂阳郡南平县二百一十里。南至南海郡九百里。西至临贺郡二百六十九里。北至桂阳郡蓝山县二百五里。东南到始兴郡五百一十里。西南到临封郡六百三十里。西北到江华郡五百七十里。东北到桂阳郡三百九十二里。去西京三千八百五里，去东京三千五百八十九里。户一万一千一百八十，口五万六百二十九。）
连州（今理桂阳县。）春秋时楚地。秦属长沙郡之南境。二汉属桂阳郡。吴属始兴郡。晋因之。宋明帝置宋安郡，后省宋安属广兴郡。（宋改始兴为广兴，今始兴郡也。）齐复属始兴郡。梁又分为阳山郡。隋平陈，郡废，炀帝初置熙平郡。大唐改为连州，或为连山郡。领县三：
桂阳（汉旧县。在桂水之阳，前有洭水。有乳穴三十七，桂岭，贞女硖。有湟水，汉伏波将军路博德讨南越，出桂阳，下湟水，即此地。洭音匡。湟音皇。）
阳山（有乳穴十九。）
连山
邵阳郡
（东至衡阳郡三百里。南至零陵郡三百里。西至卢溪郡八百里。北至长沙郡二百四十里。东南到零陵郡三百十二里。西南到潭阳郡屈曲一千八百六十里。西北到卢溪郡八百里。东北到长沙郡五百三十四里。去西京二千八百八十三里，去东京二千五百六十七里。户一万二千三百二十三，口八万九千一百五十四。）
邵州（今理邵阳县。）春秋、战国时皆属楚。秦属长沙郡。汉属长沙国、零陵郡地。后汉属长沙、零陵二郡地。吴置邵陵郡，（分零陵北部都尉置。）晋因之。宋齐邵陵郡，梁陈亦然。隋平陈，废邵陵郡，并入长沙郡。大唐复分置邵州，或为邵阳郡。领县二：
邵阳（汉昭陵县。）
武冈（汉都梁县之地。汉夫夷县故城在东北。）
武陵郡
（东至巴陵郡六百里。南至长沙郡界一百一十里。西至卢溪郡四百六十五里。北至澧阳郡百八十里。东南到长沙郡四百里。西南到卢溪郡沅陵县三百九十六里。西北到澧阳郡石门县界一百里。东北到澧阳郡安乡县界一百二十八里。去西京二千五百二十一里，去东京一千八百五十八里。户七千七百二十二，口三万九千一十七。）
朗州（今理武陵县。）春秋、战国时皆属楚地。秦昭王置黔中郡。汉高更名武陵郡，后汉、魏至晋皆因之。（晋赵廞问潘京云： 贵州何以名武陵？ 京曰： 鄙郡本名义陵郡，在辰阳县界，与夷相接，数为所攻，光武时移东出，共议易号。传曰止戈为武，诗称高平曰陵。 武陵记桃花源，即此地也。）宋齐亦曰武陵郡。梁置武州，后改曰沅州。隋平陈，改为朗州；炀帝初州废，置武陵郡。大唐为朗州，或为武陵郡。领县二：
武陵（汉临沅、汉寿二县地。有沅水，至长沙，入洞庭湖。有纯纪陂，今名白马陂，隋开皇中有刺史乔难陀修，其利不减郑白二渠。）
龙阳（吴时置。沅水入龙阳界，历凡洲，洲长二十里，即李衡种甘所。）
澧阳郡
（东至巴陵郡二百里。南至武陵郡一百八十里。西至黔中郡二千里。北至江陵郡三百里。东南到武陵郡龙阳县界四百五十五里。西南到卢溪郡一千三十八里。西北到夷陵郡七百五十九里。东北到江陵郡公安县五百七十五里。去西京二千四里，去东京一千五百十八里。户一万六千一百九十，口八万二千二百四十六。）
澧州（今理澧阳县。）春秋时楚地。秦属黔中郡。二汉属武陵郡，兼治荆州。（领郡八，理於此。）吴分置天门郡，晋、宋、齐皆因之。隋平陈，置松州，寻改为澧州；炀帝初为澧阳郡。大唐为澧州，或为澧阳郡。领县四：
澧阳（汉零阳县地。有澧水。有崇山，即放驩兜之所。）
慈利（汉零阳县地。）
石门（汉零阳县地。吴时置天门郡。有漊水。）
安乡（汉孱陵县地，亦后汉汉寿县地。南朝置义阳郡。）
黔中郡
（东至澧阳郡二千里。南至义泉郡六百里。西至涪陵郡三百六十里。北至南宾郡六百五十里。东南到宁夷郡三百一十里。西南到义泉郡三百五十里。西北到涪陵郡三百六十里。东北到清江郡五百五十里。去西京三千五百六十里，去东京三千二百七十七里。户四万一百八十五，口二十万三千三百五十七。）
黔州（今理彭水县。）古蛮夷之国，春秋、战国皆楚地。秦惠王欲楚黔中地，以武关外易之，即此是也，通谓之五溪。（五溪谓酉、辰、巫、武、沅等五溪也。古老相传云，楚子灭巴，巴子兄弟五人流入黔中，各为一溪之长。一说云，五溪蛮皆槃瓠子孙，自为统长，非巴子也。）秦属黔中郡。汉属武陵郡，后汉因之，晋、宋、齐亦然。后周武帝时，蛮帅以其地归附，遂置奉州，复改为黔州。隋初亦置黔州，炀帝初为黔安郡。大唐复为黔州，或为黔中郡。领县六：
彭水（汉酉阳县。）
黔江
洪杜
洋水
信宁
都濡
宁夷郡
（东至灵溪郡三百里。南至涪川郡五百里。西至义泉郡六百里。北至黔中郡二百八十七里。东南到卢溪郡一千六百里。西南到义泉郡五百四十里。西北到黔中郡三百里。东北到黔中郡黔江县一百九十里。去西京三千九百五十里，去东京三千五百九十三里。户一千五百二十八，口八千一百。）
思州（今理务川县。）历代土地与黔中郡同。隋属清江郡。大唐武德元年，以当牂牁之冲要，遂置务州。贞观八年，改为思州，或为宁夷郡。领县四：
务川（汉酉阳县地。）
宁夷
思印（思印，水名。）
思王
卢溪郡
（东至武陵郡四百六十五里。南至潭阳郡五百四十八里。西至卢阳郡六百七十里。北至灵溪郡三百六十八里。东南到邵阳郡八百里。西南到卢阳郡水路三百六十八里。西北到灵溪郡大乡县界一百九十里。东北到武陵郡界沅水路二百十九里。去西京三千五百二十八里，去东京三千二百九十里。户四千一百五十，口二万七千二百七十。）
辰州（今理沅陵县。）古蛮夷之地，春秋楚国之境。秦属黔中郡。汉属长沙、武陵二郡地。后汉发南郡人入武谿，击诸蛮，不克。后马援至临沅而击破诸蛮，此其地也。后亦属武陵郡。晋、宋、齐并为武陵郡地。隋分置辰州，炀帝初为沅陵郡。大唐为辰州，或为卢溪郡。领县五：
沅陵（汉下隽县也。有壶头山在东，武陵记云： 神仙多游集焉，后汉马援军渡处。 隽音字兖反。）
溆浦（汉义陵县。）
辰溪（汉曰辰阳县。即五溪之一。）
卢溪（有武溪水。县西有武山，武陵记云： 高可万仞，上有石窟，中有一石如狗形，云是槃瓠。 汉沅陵县地。）
麻阳
卢阳郡
（东至卢溪郡六百七十里。南至龙标郡渭溪县界一百五十里。西至渭阳县界百五十里。北至当郡招喻县界五十里。东南到潭阳郡三百里。西南到渭阳水路一百五十里。西北到当郡常丰县水路二百里。东北到卢溪郡麻阳县界水路三百里。去西京三千五百里，去东京三千三百里。户三千一百三十，口一万四千六百九十。）
锦州（今理卢阳县。）历代土地与辰州同。大唐为锦州，或为卢阳郡。领县五：
卢阳
洛浦
招喻
常丰
渭阳
灵溪郡
（东至卢溪郡三百六十八里。南至卢阳郡五百六十里。西至宁夷郡三百里。北至澧阳郡二百五十里。东南到卢溪郡沅陵县界一百七十里。西南到当郡三亭县界二百里。西北到卢溪郡二百五十里。东北到澧阳郡慈利县二百五十里。去西京二千八百九十三里，去东京二千六百九十六里。户二千六十七，口一万三千五百九十四。）
溪州（今理大乡县。）历代土地与辰州同。大唐为溪州，或为灵溪郡。领县二：
大乡（汉沅陵、零阳二县地。梁置今县。）
三亭（汉零阳县地。贞观初置今县。）
潭阳郡
（东至卢溪郡五百三十八里。南至邵阳郡一千一百四十四里。西至乐古郡二千一百一十七里。北至卢溪郡九百里。东南到邵阳郡一千八百六十里。西南到溯沅口入朗八百里。西北到溯巫溪入卢溪郡九百里。东北到邵阳郡一千八百六十里。去西京三千一百五十八里，去东京三千八百三十三里。户五千三百六十一，口二万一千八百二十六。）
巫州（今理龙标县。）古蛮夷之境，楚国黔中之地。秦属黔中郡。二汉属武陵郡，在巫水之阳。隋属沅陵郡。大唐为巫州。天授中，以巫山不在州界，遂改为沅州。开元十二年，复为巫州，或为潭阳郡。领县三：
龙标（汉无阳县。）
朗溪（汉镡城县地。有沅溪水。）
潭阳
清江郡
（东至夷陵郡九百里。南至黔中郡七百里。西至南浦郡六百八十里。北至云安郡五百里。东南到夷陵郡界三百里。西南到黔中郡界五百五十里。西北到云安郡界三百五十里。东北到巴东郡五百里。去西京二千七百九里，去东京二千八百十里。户三千八百十五，口二万五千三百八十。）
施州（今理清江县。）春秋巴国之境。七国时，楚国巫郡之地。秦属南郡，二汉因之。后周置亭州及业州。隋炀帝初，并置庸州，寻废，置清江郡。大唐为施州，或为清江郡。领县二：
清江（汉巫县地。今县西有都亭，夷水所出，一名清江，廪君乘土船於此。）
建始（汉巫县地。）
涪川郡
（东至安南獠界二百三十五里。南至宁夷郡思王县界二十七里。西至当郡城乐县界二百四十里。北至宁夷郡五百里。东南到……西南到……西北到……东北到去西京四千三百里，去东京三千五百里。户二千，口一万一千。）
费州（今理涪川县。）古蛮夷之国，汉属牂牁郡。山川险阻，为俚獠所居，多不宾附。至后周，始置为费州。（因水为名。）大唐初属务州，贞观初复置费州，或为涪川郡。领县四：
涪川
多田
扶阳（在扶水北。）
城乐
夜郎郡
（东无路。南至……西至……北至……东南到西南到……北到……东北到……去西京四千四百五十里，去东京四千九百六十里。户二千六百，口一万二千。）
珍州（今理营德县。）古蛮夷之地。大唐贞观七年，置珍州，或为夜郎郡。领县四：
营德
夜郎
丽皋
乐源
播川郡
（东至义泉郡三百里。南至……西至……北至……东南到……西南到……西北到……东北到……去西京四千四百里，去东京四千九十里。户四千七百，口二万三千。）
播州（今理播川县。）古蛮夷之域，黔中郡地，夜郎国之东南隅也。汉属牂牁，其后无闻。大唐置播州，或为播川郡。领县四：
播川
遵义
芙蓉
瑘川
义泉郡
（东至宁夷郡六百里。南至涪川郡五百二十三里。西至播川郡三百里。北至黔中郡六百里。东南到宁夷郡五百八十里。西南到……西北到……东北到宁夷郡……去西京四千三百八十七里，去东京三千九百七十五里。户千二百二十七，口六千三百五十二。）
夷州（今理绥阳县。）徼外蛮夷之地。汉属牂牁郡。历代恃险，不闻臣附。隋炀帝时，始属明阳郡。大唐武德中，属义州。贞观中开南蛮地，置夷州，（与费州同置。）或为义泉郡。领县五：
绥阳
义泉
都上
洋川
宜林
龙标郡
（东至潭阳郡七百里。南至羁縻充州梓氵畺县界四百里。西至涪川郡五百里。北至卢阳郡二百八十里。东南到潭阳郡界五百九十里。西南到充州梓氵畺县界四百里。西北到卢阳郡界一百八十里。东北到涪川郡多田县界五百三十里。去西京四千一百九十七里，去东京三千九百里。户一千四百二十三，口七千三百。）
业州（今理峨山县。）古蛮夷之地。大唐置业州，或为龙标郡。领县二：
峨山
渭溪
溱溪郡
（东至……南至……西至……北至……东南到……西南到……西北到……东北到……去西京三千四百八十里，去东京四千二百里。户二千一百，口九千二百。）
溱州（今理荣懿县。）古蛮夷之地。大唐置溱州，或为溱溪郡。领县二：
荣懿
扶欢
风俗
荆楚风俗，略同扬州，杂以蛮左，率多劲悍。南朝鼎立，皆为重镇。然兵强财富，地逼势危，称兵跋扈，无代不有。（晋王敦、陶侃、桓温、桓玄、宋谢晦、南郡王义宣、袁顗、沈攸之、桂阳王休范，齐陈显达，梁武帝，陈王琳、华皎，皆自上流拥兵东下。）是以上游之寄，必详择其人焉。
