<strong>边防五</strong>
西戎一
序略
西羌本出三苗，盖姜姓也。其国近衡山。（今长沙、衡阳、零陵、江华等郡地。）及舜，徙之三危，（三危山，今在敦煌郡敦煌县界。）汉金城之西南羌地是也。（今金城、会宁、安乡、西平等郡之西南地。）滨於赐支，（续汉书曰：河关西可千馀里，有河曲，羌谓之赐支，盖析支也。接汉河关县，属金城郡，则今安乡郡也。其赐支在其西。又按风俗通云： 羌者其先本戎贱，主牧羊，故羌字从羊。 ）至於河首，绵地千里。南接蜀汉徼外蛮夷，西北接鄯善、车师诸国。所居无常，依随水草。地少五穀，产牧为业。其俗氏族无定，或以父名母姓为种号。妻后母，纳嫠嫂，（嫠音离。）如北狄之俗，故国无鳏寡，种类繁炽。（广志云： 羌与北狄同，其人鲁钝，饶妻妾，多子姓，一人生子数十，或至百人。嫁女得高赀者，聘至百犊。女披大华毡，以为盛服。一狗皮直数十匹。 ）在古不立君臣，无相长一，强则分种为酋豪，弱则为人附落，更相抄掠，以力为雄。杀人偿死，无他禁令。其兵长在山谷，短於平地，不能持久，而果於触突，以战死为吉利，病终为不祥。甚耐寒苦，同之禽兽。
昔夏启之子太康失国，四夷背叛。及后相立，乃征畎夷，（即犬戎也。夷者，四蕃之总号。）七年然后来宾。至於后泄，始加爵命，由是服从。（泄，启八代孙，帝芒之子。）后桀之乱，畎夷入居邠岐之间。（邠今新平郡，岐今扶风郡。）成汤既兴，伐而攘之。及殷室中衰，诸戎皆叛。至於武丁，征西戎鬼方，克之。（武丁，高宗，易曰 高宗伐鬼方 也。后汉史西羌传云： 武丁征西戎鬼方，三年乃克，故其诗曰：自彼氐羌，莫敢不来王。 言因高宗讨伐，然后氐羌朝享。按商颂曰： 挞彼殷武，奋伐荆楚，鳁入其阻，裒荆之旅。 言殷道衰，荆楚背叛，高宗能出兵伐之，美其功也。又曰： 惟汝荆楚，居国南乡，昔有成汤，自彼氐羌，莫敢不来享，莫敢不来王。 言成汤之时，远夷西方氐羌之国，皆来朝见，汝居中国之南方，乃背叛乎！此责之之辞，非谓高宗时氐羌也。时高宗亦伐荆楚。蔚宗不详，误引此诗以附合也。又按竹书，周王季伐西落鬼戎。后汉章帝纪有司述明帝功德，又云 克伐鬼方，开通西域 ，则鬼方宜是西羌也。或云鬼阴类，鬼方即北方。斯乃臆断，诸家因谓之北狄，误矣。）及武乙暴虐，犬戎寇边，周古公逾梁山，（在今好畤县西北。）而避於岐下。（在今扶风郡界。）及王季，遂伐西落鬼戎。（竹书纪年曰： 武乙三十五年，周王季伐西落鬼戎。 ）自是之后，更伐始呼、翳徒之戎，皆克之。（竹）（书纪年曰： 太丁七年，周人伐始呼之戎，克之。十一年，周人伐翳徒之戎，捷其三大夫 也。）及武王伐商，羌、髳率师（髳音矛）会於牧野。至穆王时，戎狄不贡，王乃西征犬戎，获其五王，遂迁戎於太原。夷王衰弱。及宣王立，召秦庄公兴兵伐破之。其后侵盗不已。至幽王昏虐，西戎寇周，杀幽王於郦山，（郦山，今京兆府界。）周乃东迁洛邑。及平王之末，周遂陵迟，戎逼诸夏，自陇山以东，及乎伊、洛，往往有戎。於是渭首有狄、镕、邽、冀之戎，（狄、豲并今陇西郡。邽、冀并今天水郡。豲音桓，邽音珪。）泾北有义渠之戎，（今安化郡地。）洛川有大荔之戎，（今洛交、中部郡地。）渭南有骊戎，（即今昭应县。）伊洛閒有杨拒、泉皋之戎，颍首以西有蛮氏之戎，（今颍川郡地。）閒在中国，与诸夏盟会。后晋灭骊戎。（今昭应县。）是时伊、洛戎强，东侵曹、鲁。襄王时，秦晋自瓜州（今敦煌、晋昌郡地。）迁陆浑之戎於伊川，允姓之戎迁於渭汭，（允姓，阴戎之祖，与三苗俱放三危，即瓜州也。至襄王时，鲁僖公之二十一年，秦晋迁陆浑之戎於伊川。本在秦晋西北，二国诱而徙之，遂从戎号，至今为陆浑县焉。水口曰汭。今京兆府北新平、彭原之间。一云汭在新平宜禄县，亦有宜禄水。）东及轘辕。（今河南府阳翟县界。）在河南山北者号曰阴戎。（河南山北，自今上洛郡以东，至陆浑。）秦穆公得戎人由余，遂霸西戎，开地千里。（由余其先晋人，亡入戎。）及晋悼公，又使魏绛和诸戎，复脩霸业。其后阴戎之种，遂以滋广，与晋伐周。（左传鲁昭公九年，晋大夫梁丙率阴戎以伐颍。颍，周邑。阴戎即陆浑戎也。景王使詹桓伯责晋平公曰： 允姓之奸居於瓜州，伯父惠公归自秦，而诱以来，使偪我诸姬，入我郊甸，戎有中国，晋之咎也。 ）后陆浑戎叛晋，晋荀吴灭之。后楚执蛮氏，而尽囚其人。至周贞王八年，秦厉公灭大荔，取其地。赵亦灭北戎。韩、魏后稍并伊、洛、阴戎，灭之。其遣脱者皆走，西逾汧、陇。自是中国无戎寇，唯馀义渠种焉，最为强盛，屡为秦患。及昭王，起兵灭之，始置陇西、（今天水、陇西、金城、会宁、安乡、河池、和政等郡地。）北地、（今安定、彭原、安化、平凉、灵武、宁朔及五原等郡地。）上郡焉。（今上郡、洛交、银川、新秦、朔方、中部、延安、咸宁等郡地。戎本无君长，夏后氏末及商周之际，或从侯伯征伐有功，天子爵之，以为藩服。春秋时，陆浑、蛮氏戎称子；战国时，大荔，义渠称王。及其衰亡，馀种皆反旧为酋豪。）始皇兵务东向，故得繁息。秦平天下，蒙恬西逐诸羌出塞。
汉初尚微弱。景帝时，研种求徙於狄道、安故。（今金城郡地。）武帝又西逐，渡河、湟，初开河西，置四郡。（今武威、张掖、酒泉、敦煌等郡地。）其后先零种围枹罕，（今安乡郡县。零音怜，枹音浮。）汉兵击平之，始置护羌校尉。至宣帝代，又寇金城，（今金城、会宁、西平、安乡等郡地。）赵充国立屯田，且讨且招降者三万馀人，置金城属国以处之，自后宾服。后汉光武建武中，初寇金城，马援讨破降之，徙七千口於三辅。（今京兆、冯翊、扶风、汧阳等郡地。）和帝以后，又反叛，豪滇零称天子，南入益州，（今汉川汉中等郡地。）东犯魏、赵，（今赵、魏、邺等郡地。）寇及雍城，（今河内郡北故城也。）十馀年然后破散。顺帝永和中，又叛，汉将马贤战殁，后段颎从讨，及灵帝末方始平定。自光武以后，匈奴少事，唯西羌屡梗焉。
魏晋二代，时乱关、陇，不至大伤害。永嘉以后，吐谷浑兴焉，本辽东鲜卑，晋时数百户，西附於阴山。属晋乱，遂吞并诸羌，而有其地。至其孙叶延，遂为强国。后魏末，其主夸吕自号可汗，建官多效中国。洎隋炀帝，遣观王雄大破之，其主伏允远遯，收其地列置郡县镇戍，后转衰弱。
大唐初，吐蕃始兴焉。其帅后魏末，自临松郡丞，故其主有赞府之号。（后魏临松郡，今张掖郡张掖县。）高宗时，遂灭吐谷浑，尽有其地。将军薛仁贵等大败於大非川。仪凤中，工部尚书刘审礼又率兵十八万，败殁於青海。调露中，中书令李敬玄又大败於大非川。武太后如意初，王孝杰方大破之，始复龟兹等镇。万岁通天初，又寇梁州，都督许钦明战殁。因赞府杀其名将诸钦陵之后，累破败，遂劣於曩时矣。
羌无弋
羌无弋爰剑者，秦厉公时为秦所拘执，以为奴隶。不知爰剑何戎之别也。后得亡归，而秦人追之，藏於岩穴中得免。与劓女遇合於野，女耻其状，披发覆面，羌人因以为俗，遂俱亡入三河閒。（三河即黄河、析支河、湟中河，今金城、陇西、安乡郡之西南。）诸羌共畏事之，推以为豪。以射猎为事，爰剑教之田畜，种人依之者益众。羌人谓奴为无弋，以爰剑尝为奴隶，故因名之。其后世世为豪。
至爰剑曾孙忍时，秦献公初立，欲复穆公之迹。（穆公霸有西戎，今欲复。）忍季父卬畏秦之威，将其众种人附落而南，出析支河曲西数千里，与诸羌绝远，不复交通。其后子孙分别，各自为种，任随所之。或为氂牛种，越巂羌是也；（今越巂地。）或为白马种，广汉羌是也；（今梓橦、遂宁以西，德阳郡地。）或为参狼种，武都羌是也。（今武都郡。）忍及弟舞独留湟中。忍生九子为九种，舞生十七子为十七种，羌之兴盛，从此起矣。及忍子研立，研豪健，故羌中号其后为研种。秦始皇时，兵务东向，故种人得以繁息。秦既兼天下，使蒙恬将兵略地，西逐诸戎，北卻众狄，筑长城以界之。
至汉景帝时，研种留何率种人求守陇西塞，（今天水、陇西等郡地。）於是徙留何等於狄道、安故，至临洮、氐道、羌道。（并今陇西、金城、安乡、临洮等郡。）及武帝征伐四夷，又西逐诸羌，乃渡河、湟，筑令居塞，（在今西平郡西北。）初开河西，列置四郡，（酒泉、武威、张掖、敦煌，并今郡。）通道玉门，隔绝羌胡，於是鄣塞亭燧出长城外数千里。时先零羌与封养牢姐种解仇结盟，（姐音紫。）与匈奴通，合兵十馀万，共攻令居、安故，（今金城郡地。）遂围枹罕。汉遣将军李息将兵讨平之，始置护羌校尉统领焉。羌乃去湟中，依西海、盐池之左右。（今酒泉郡之北千馀里盐池。）汉遂因山为塞，河西地空，稍徙人以实之。
至宣帝时，诸羌又相与解仇，寇攻金城，帝遣后将军赵充国将兵讨之。充国欲以屯田於临羌，东至浩亹，（浩亹县，即今金城郡广武县地。浩音閤，亹音门。临羌县在西平郡界。）务威信招降罕开及劫掠者，解散虏谋，乃击之。（开音牵。）时已发诸郡兵六万人。酒泉太守辛武贤奏言，请即击之。天子下书令充国博议，往返者三四，遂两从其志。武贤出击羌，降破数千人，诏罢兵，独充国留屯田。明年五月，充国奏言，羌本可五万人军，凡斩首七千六百级，降者三万一千二百人，溺河湟饥饿死者五六千人，定计遗脱与煎巩、黄羝（并是羌种。）俱亡者不过四千人。初置金城属国以处降羌。从爰剑种五世至研，研最豪健，自后以研为种号。十三世至烧当，复豪健，其子孙更以烧当为种号。自元帝以后数十年，四夷宾服，边塞无事。
至王莽末，豪滇良内侵，（烧当玄孙。）及后汉初，遂寇金城、陇西。司徒掾班彪上言： 今凉州部郡，（时凉州部，除三辅外，今安定、平凉郡之西，天水、陇西诸郡悉属焉。）皆有降羌，披发左衽，而与汉人杂处，习俗既异，言语不通，数为小吏黠人所见侵夺，穷恚无聊，故致反叛。夫蛮夷寇乱，皆为此也。请依旧制，益州部（今汉川、巴蜀川，即当时益州是。）置蛮夷骑都尉，幽州部（今范阳、上谷、安边及渔阳、北平，即当时幽州。）置领乌桓校尉，凉州部置护羌校尉，皆持节领护，理其怨结，岁时循行，问所疾苦。又数遣使驿，通导动静，使塞外羌夷为吏耳目，州部因此可得儆备。今宜复如旧，以明威防。 光武从之，即以牛邯为护羌校尉。及邯卒而职省。建武十一年，先零种寇临洮，（今和政郡地。）陇西（今陇西及金城郡南境地是。）太守马援破降之。后徙置天水、（今郡地。）陇西、扶风三郡。（今扶风、汧阳、新平等郡地皆是。）
自烧当至滇良，世居河北大允谷，后徙大、小榆中，（榆中在今金城、西平等郡之间。）由是始强。至其子滇吾。永平初，汉遣中郎将窦固等击破降之，徙七千口置三辅。而滇吾诸弟迷吾等数为寇盗，章帝时，马防等讨破之於临洮，索西、迷吾等悉降，乃筑索西城。（今和政郡界是。）自后或降或叛，少有宁岁。
和帝时，迷吾子迷唐复将兵向塞，金城守侯霸及诸郡率师破之，羌众折伤，种人瓦解，迷唐遂孤弱，不满千人，远逾赐支河首，（即析支河。）依发羌居。明年，安定降羌烧何种胁诸种数百人反叛，（安定郡，今安定、平凉、会宁郡东境是。）郡兵击灭之。时西海及大、小榆谷左右无复羌寇。隃麋相曹凤上言：（隃麋，县名，在今汧阳郡界。隃音俞。） 西戎为害，前世所患，臣且以近事言之。自建武以来，其犯法者，常从烧当种起。所以然者，以其居大、小榆谷，土地肥美，又近塞内，诸种易以为非，难以攻伐。南得锺存，（锺存，别种羌，）以广其众，北阻大河，因以为固，又有西海鱼盐之利，缘山滨水，以广田畜，故能强大，常雄诸种，恃其权勇，招诱诸胡。今者衰困，党援坏沮，亲属离叛，馀胜兵者，不过数百，流亡逃窜，远依发羌，臣愚以为宜及此时，建复西海郡县，（汉武帝逐诸羌，置西海郡，在今酒泉郡北千二百里，欲复立之。）规固二榆，广设屯田，隔塞羌胡交关之路，遏绝狂狡窥欲之源。又植穀富边，省委输之役，国家可以无一方之忧。 於是拜凤为金城西部都尉，将徙徒出屯龙耆。（龙耆即龙支，今西平郡县。）后金城长史上官鸿上开置归义、建威屯田二十七部，侯霸复上置东西邯屯田五部，（邯，水名也，分流左右，在今宁塞郡。）增留、逢二部，帝皆从之。列屯夹河，合三十四部，其功垂立，至永初中，诸郡羌叛，乃罢。
迷唐失众，病死。有一子来降，户不满数十。滇吾曾孙麻奴，初随父东号降，居安定。时诸降羌布在郡县，皆为吏人豪右所徭役，积愁怨。
安帝永初元年，麻奴兄弟因此遂与种人俱西出塞。先零别种归湳豪滇零与锺羌大为寇掠，（湳，奴感反。）征西校尉任尚率诸郡兵与滇零等战於平襄，（地在今天水郡。）尚军大败。於是滇零自称天子於北地，招集武都、参狼、上郡、西河（今西河、银川、昌化郡。）诸杂种，众遂大盛，东犯赵、魏，南入益州，遂寇钞三辅，断陇道。湟中诸县粟石万钱，百姓死亡不可胜数。诸郡屯兵救三辅，（三辅，即京兆、扶风、冯翊也，今京兆、扶风、汧阳、冯翊等郡地。）众羌乘胜，汉兵数挫。煎当、勒姐种攻没破羌县，（今西平郡湟水县界。）锺羌又没临洮。（今和政郡和政县界。）军营久出无功，有废农桑，乃诏任尚将吏兵还屯长安，置京兆虎牙都尉於长安，扶风都尉於雍，（今扶风郡县。）如西京三辅都尉故事。
至四年，大将军邓骘议欲弃凉州，虞诩曰： 不可。今羌所以不敢入据三辅为腹心之害者，以凉州在后故也。其土人所以推锋无反顾之心者，为臣属於汉故也。若弃其境域，徙其人众，安土重迁，必生异志。如使雄豪相聚，席卷而东，虽武贲为卒，白起、太公为将，亦恐不足御。当今之计者，宜令四府九卿，各辟彼州数人，其牧守令长子弟皆除为冗官，外以劝励，荷荅功勤，内以拘致，防其邪计。诚能如此，则可无患。 於是四府皆从诩议。
时汉中太守郑勤战死，羌势转盛，遂徙金城郡居襄武。（汉金城郡理元居县地，今郡广武县。汉襄武县属陇西郡县地，即今陇西郡县是。）羌众入寇河东，至河内，百姓相惊，多南奔渡河。使北军中候朱宠将五营士屯孟津，诏魏郡、（今魏、邺等郡地。）赵国、（今赵郡地。）常山、（今郡地。）中山（今博陵郡地。）缮作坞堠六百一十六所。羌既转盛，而二千石、令、长多内郡人，并无守战意，皆争上徙郡县以避寇难。朝廷从之，遂移陇西徙襄武，（汉陇西郡理狄道县地，即今金城郡县。）安定徙美阳，（汉安定郡理临泾县地，在今郡县也。汉美阳县属右扶风地，在今京兆府三原县。）北地徙池阳，上郡徙衙。（汉上郡理肤施县地，在今上郡龙泉县。汉衙县属左冯翊地，今是白水县。）百姓恋土，不乐去旧，遂乃刈其禾稼，发撤室屋，夷营壁，破积聚。时连旱蝗饥荒，而驱蹙劫掠，流离分散，随道死亡，或弃捐老弱，或为人仆妾，丧其太半。
滇零死，子零昌立。元初元年，遣兵屯河内，（今郡地。）通谷冲要三十三所，皆作坞壁，设鸣鼓。零昌进兵寇雍城。（今河内郡地。）遣任尚为中郎将，将羽林、缇骑、五营子弟屯三辅。尚临行，怀令虞诩说尚曰：（怀县，今河内郡武陟县地。） 使君频奉国命讨逐寇贼，三州屯兵二十馀万人，弃农桑，疲苦从役，而未有功效，劳费日滋。若此出不克，诚为使君危之。 尚曰： 忧惶久矣。 诩曰： 兵法弱不攻强，走不逐飞，自然之势也。今虏皆马骑，日行数百，来如风雨，去如绝弦，以步追之，势不相及，所以旷日而无功也。为使君计者，莫若罢诸郡兵，各令出钱数千，二十人共市一马，如此，可舍甲胄，驰轻兵，以万骑之众，逐数千人之虏，首尾掩截，其道自穷。便人利事，大功立矣。 尚即上言用其计，乃遣轻骑抄击，斩首数百级。明年秋，汉又筑冯翊北界（今冯翊之北，洛交以南。）堠坞五百所。自后频破之，诸羌瓦解，三辅、益州（益州，今洋川、汉中等郡之地。）无复寇警。
自羌叛十馀年閒，兵连师老，不暂宁息。军旅之费，转运委输，用二百四十馀亿，府帑空竭。（帑，他朗反。）延及内郡，边人死者不可胜数，并凉二州遂至虚耗。（并州部领上郡、朔方、五原、西河、太原、云中、定襄、雁门、代郡、上党等郡，今上郡、中部、延安、咸宁、洛交、银川、新秦、朔方、九原、榆林、西河、昌化、太原、楼烦、雁门、定襄、安边、马邑、云中、上党、乐平等郡地也。按秦地除三辅属司隶外，并属凉州。）自后陇西、上郡、武威、张掖，仍寇盗不息。（上郡，今上郡、中部、延安、咸宁等郡地。武威、张掖，并今郡地。）
顺帝永建四年，尚书仆射虞诩上疏曰： 臣闻禹贡雍州之域，厥田惟上上。且沃野千里，穀稼殷积，又有龟兹盐池以为人利。（汉上郡龟兹县有盐池，在今上郡银川之间。）水草丰美，土宜产牧。北阻山河，乘阨据险。因渠以溉，水舂河漕，（水舂即水碓也。河漕，通船运也。）用功省少，而军粮饶足。故孝武皇帝及光武筑朔方，（朔方即今郡。）开西河，置上郡，皆为此也。而元元被灾，众羌内溃，郡县兵荒二十馀年。夫弃沃壤之饶，捐自然之财，不可谓利；离河山之阻，守无险之处，难以为固。今三郡未复，（前因羌寇徙陇西、安定、北地、上郡四郡之人，今言复三郡者，当为陇西理襄武，捍蔽京师，尚远，不要更移，馀三郡须复本处是。）园陵单外，（园陵，谓长安诸园陵也。单外，谓无守固。）而公卿容头过身，但计所费，不图其安。宜开圣听，考行所长。 书奏，帝乃复三郡。使谒者郭璜督促徙者，各归旧县，缮城郭，置候驿。既而激河浚渠为屯田，省内郡费岁一亿计。遂令安定、北地、上郡及陇西、金城（北地，今彭原、安化、灵武、五原、宁朔等郡地。）常储穀粟，令周数年。至阳嘉元年，以湟中地广，更增置屯田五部，并前为十部。二年，复置陇西南部都尉如旧制。（汉南部都尉在陇西郡临洮县，今和政县。）
永和中，以来机为并州刺史，刘秉为凉州刺史。大将军梁商谓机等曰： 戎狄荒服，言其荒忽无常。而统领之道，亦无常法，临事制宜，略依其俗。今二君素性疾恶，欲分明白黑。孔子曰： 人而不仁，疾之已甚，乱也。 况戎狄乎！其务安羌胡，防其大故，忍其小过。 机等天性虐刻，遂不能从，到州之日，多所扰发。五年夏，且冻、傅难种羌等遂反叛，攻金城，与西塞及湟中（今西平郡西地。）杂种羌胡大寇三辅。於是拜马贤为征西将军，将左右羽林、五校士及诸州郡兵十万人讨之，又於扶风、汉阳、陇道（扶风，今汧阳、扶风、新平等郡地也。汉阳、陇道并今天水郡地。）作坞壁三百所，置屯田以保聚百姓。贤军大败，贤及二子皆战殁。於是东、西羌遂大会。巩唐种三千馀骑寇陇西、北地，又烧园陵，掠关中，杀长吏。武威太守赵冲追击，冲虽战殁，而前后多所斩获，羌由是衰耗。自永和羌叛，十馀年閒，费用八十馀亿。诸将多断盗牢廪，私自润入，（牢，价直。）皆以珍宝货赂左右，上下放纵，不恤军事，士卒不得其死者，白骨相望於野。
桓帝延熹二年，烧当八种寇陇右。以段颎为校尉，将兵及湟中义从羌二千人击破之，追讨南渡河，募先登，悬索相引，刀折矢尽，且斗且行，昼夜相攻，割肉食雪，四十馀日，遂至河首积石山，（山在今西平、安乡郡界。）出塞二千馀里，前后斩首虏并受降各万馀人。会段颎坐事徵，羌遂陆梁，覆没营坞，寇患转盛。中郎将皇甫规、张奂虽累破之，而寇害不已。复遣段颎击之，自春及秋，无日不战，虏遂饥困败散。凡破西羌，斩首二万三千级，获生口数万，西羌於是弭定。东羌先零等，自覆没马贤后，既降又叛。帝以问，颎对曰： 狼子野心，难以恩纳，唯当白刃加颈耳。计其所馀三万馀落，居近塞内，久乱并叙，累侵三辅，西河、上郡已各内徙，安定、北地复至单危，自云中、五原，西至汉阳二千馀里，（今榆林郡即汉云中、五原郡地。汉阳，今天水郡。）匈奴、种羌并擅其地，是为痈疽伏疹，留滞胁下，如不加诛，转就滋大。今若以骑五千，步兵万人，车三千两，三冬两夏，足以破定，无虑用费为钱五十四亿。如此，可令群羌破尽，匈奴长服，内徙郡县，得反本土。伏计永初中，诸羌反叛，十有四年，用二百四十亿；永和之末，复经七年，用八十馀亿。费耗若此，犹不诛尽，馀孽复起，於兹作害。今不暂疲人，则永宁无期。 帝许之。
灵帝建宁初，颎与先零诸种战，斩首八千馀级。颎复追之，且破且追，士皆重趼。既到泾阳，（今平凉郡平凉县地。）馀寇四千落，悉散入汉阳山谷间。时张奂上言： 东羌虽破，馀种难尽。颎性果虑轻，负败难常，宜且以恩降，可无后悔。 诏书下颎。颎复上言曰： 臣本知东羌虽众，而软弱易制，所以比陈愚虑，思为永宁之筭。而张奂说 虏强难破，宜用招降，云臣兵连年累见折衄 ，又言 羌一气所生，不可诛尽，山谷广大，不可空静 。臣伏念周秦之际，戎狄为害，中兴以来，羌寇最盛，诛之不尽，虽降复叛。今先零杂种，累以反覆，攻没县邑，剽掠人物。上天震怒，假手行诛。臣自动兵，众和师克。自桥门以西，落川以东，（今金城、会宁、平凉等郡之地。）非为深险绝域之地，车骑安行，无应折衄。按奂驻军二年，不能平寇，诞辞空说，僣而无徵。何以言之？昔先零作寇，赵充国徙居内地，煎当乱边，马援迁之三辅，始服终叛，至今为梗。故远识之士，以为深忧。今傍郡户口单少，数为羌所疮毒，而欲令降徒与之杂居，是犹种枳棘於良田，养虺蛇於室内也。故臣奉大汉之威，建长久之策，欲绝其本根，不使能殖。本规三岁之费，用五十四亿，今適周年，所耗未半，而馀寇残烬，将向殄灭。臣每奉诏书，军不内御，愿卒斯言，一以任臣，临时量宜，不失权便。 二年，颎遂进营逼诸羌，大败之於瓦亭山。（在今平凉郡萧关县。）羌众溃，遂东奔，复聚射虎谷，分守诸谷上下门。又先令千馀人於西县（今天水郡上邽县地。）结木为栅，广二十步，长四十里，遮之。然后兵击之穷山深谷之中，处处破之，斩其渠帅以下万九千级，获畜产诸物不可胜数。於是东羌悉平。凡百八十战，斩三万八千六百馀级，获牛马羊骡驴骆驼四十二万七千五百馀头，费用四十四亿，将士死者四百馀人。
自爰剑后，子孙支分凡百五十种。其九种在赐支、（赐支即析支。）河首以西及在蜀汉徼北。参狼在武都，胜兵数千人。其五十二种衰少，不能自立，分散为附落，或绝灭无后，或引而远去。其八十九种，唯锺最强，胜兵十馀万。其馀大者万馀人，小者数千人，更相钞盗，盛衰无常。大凡顺帝时胜兵可二十万人。发羌、唐旄等绝远，未尝往来。氂牛、白马羌在蜀汉，其种别名号，皆不可知也。
湟中月氏胡
湟中月氏胡，其先大月氏之别也，（氏音支。）旧在张掖、酒泉地。月氏王为匈奴冒顿（冒音墨。）所杀，馀种分散，西逾葱岭。其羸弱者南入山阻，依诸羌居止。汉将霍去病破匈奴，取西河地，开湟中，（今西平郡地。）於是月氏来降，与汉人错居。虽依附县官，而首施两諯。（首施，犹言首鼠。）其从汉兵战斗，随势强弱。被服、饮食、言语略与羌同，亦以父名母姓为种。其大种有七，胜兵合九千馀人，分在湟中及令居。又数百户在张掖，号曰义从胡。后汉灵帝中平初，与北宫伯玉等反，杀护羌校尉泠徵、金城太守陈懿，遂寇乱陇右焉。（今天水郡以西北。）
范晔论曰： 羌戎之患，自三代尚矣。汉世方之匈奴，颇为衰寡，而中兴以后，边难渐大。朝规失绥御之和，戎帅骞然诺之信。故永初中，群种蜂起。遂解仇嫌，结盟诅，陆梁三辅，建号称制。东侵赵、魏之郊，南入汉、蜀之鄙，塞湟中，断陇道，烧陵园，剽城市，伤败踵系，羽书日闻。并、凉之士，特冲残毙。自西戎作逆，未有陵斥上国若斯其炽者也。和熹以女君亲政，威不外接，朝议惮兵力之损，情存苟安。或以边州难援，宜见捐弃；或惧疽食浸淫，莫知所限。谋夫回遑，猛士疑虑，遂徙西河四郡之人，杂寓关右之县。发屋伐树，塞其恋土之心；燔破赀积，以防顾还之思。於是诸将邓骘、任尚、马贤、皇甫规、张奂之徒，争设雄规，更奉征讨，驰骋东西，奔救首尾，摇动数州之境，日耗千金之资。至於假人增赋，借奉侯王，引金钱缣采之珍，徵粮粟盐铁之积。所以赂遗购赏，转输劳来之费，前后数十巨万。或枭克酋健，摧破附落，降俘载路，牛羊满山。军书未奏其利害，而离叛之状已言矣。故得不酬失，功不半劳。官人屈竭，烈士愤丧。段颎受事，专掌军任，蒙没犁雪，经履千折之道，始殄西种，卒定东寇。若乃陷击之所歼伤，追走之所崩籍，其能穿窜草石，自脱於锋镞者，百不一二。而张奂盛称 戎狄一气所生，不宜诛尽，流血汙野，伤和致妖 ，是何言之迂乎！羌虽外患，实深内疾，若攻之不根，是养疴於心腹也。（根谓尽其根本。）惜哉寇敌略定矣，而汉祚亦衰焉。呜呼！昔先王疆理九土，判别畿荒，知夷貊殊性，难以道御，故斥远诸华，薄其贡职，唯与辞要而已。若二汉御戎之方，失其本矣。何则？先零侵境，充国迁之内地，（宣帝时，后将军赵充国击先零，还於金城郡置属国，以处降羌。）煎当作寇，马援徙之三辅。贪其暂安之势，信其驯服之情，计日用之权宜，忽经世之远略，岂夫识微者之为乎？ 
氐
氐者，西戎之别种，在冉〈马龙〉东北，（今通化郡地之东北。）广汉之西。（今梓潼、遂宁、德阳郡地之北。）君长数十，而白马最大。汉武帝元鼎六年，开，分广汉西部，合为武都郡。（今武都、同谷郡地。）排其种人，分窜山谷，或在上禄，（今同谷郡。）或在汧陇左右。（今天水、汧阳郡地。）其种非一，或号青氐，或号白氐，或称蚺氐，（蚺，而占反。）此盖中国人即其服色而名之也。土地险阻，有麻田，出漆、蜜、铜、铁、椒、蜡。氐人勇戆抵冒，贪货死利。居於河池，一名仇池，方百顷，四面斗绝。（仇池山在今同谷郡上禄县。）数为边寇，郡县讨之，则依固自守。其俗，语不与中国及羌胡同，各自有姓，如中国之姓。其衣服尚青，俗能织布。善田种，畜羊豕牛马驴骡。婚姻备六礼。知书疏，多知中国语，由与中国错居故也。
元封三年，氐人反，遣兵讨破之，分徙酒泉郡。昭帝元凤初，氐人复叛，遣大鸿胪田广明将三辅、太常徒讨破之。至后汉初，氐人悉附陇蜀。及隗嚣灭，其酋豪乃背公孙述降汉，陇西太守马援上复其王侯君长，赐以印绶。后嚣族人隗茂反，攻杀武都太守。氐人豪齐锺留为种类所敬信，威服诸豪，与郡丞孔奋击茂，破斩之。其后亦时寇盗郡县，不足为大患。魏武之初，诸氐戎或叛或伏，乃令夏侯妙才讨之，因徙武都之种於秦川以御蜀。
晋时关陇屡为氐羌所扰，孟观西讨，因擒氐帅齐万年。华阴令江统深唯四夷乱华，宜杜其萌，乃作徙戎论曰：
春秋之义，内诸夏而外夷狄。以其言语不通，贽币不同，法俗诡异，种类乖殊；或居绝域之外，山河之表，崎岖险阻之地，与中国壤断土隔，不相侵涉，赋役不及，正朔不加，故曰 天子有道，守在四夷 。其性气贪婪，凶悍不仁，四夷之中，戎狄为甚。弱则畏服，强则侵叛。虽圣贤之代，大德之君，咸未能以道化率导，而以恩德柔怀也。当其强也，以殷之高宗（武丁）而惫於鬼方，有周文王而患昆夷、獫狁，汉祖困於白登，孝文军於霸上。及其弱也，周公来九译之贡，中宗（宣帝）纳单于之朝，以元成之微，而犹四夷宾服。此其已然之效也。故匈奴求守边塞，而侯应陈其不可；单于屈膝未央，萧望之议以不臣。是以有道之君牧夷狄也，唯以待之有备，御之有常，虽稽颡执贽，而边城不弛固守，为寇贼强暴，而兵甲不加远征，期令境内获安，疆埸不侵而已。
及至周室失统，诸侯专征，以大兼小，转相残灭，封疆不固，而利害异心。戎狄乘閒，得入中国。或招携安抚，以为己用。故申缯之祸，颠覆宗周；襄公要秦，遽兴姜戎。当春秋时，义渠、大荔居秦晋之域，陆浑、阴戎处伊洛之间，鄋瞒之属（瞒，莫干反。）害及济东，侵入齐宋，陵虐邢卫。齐桓攘之，存亡继绝，北伐山戎，以开燕路。故仲尼称管仲之力，嘉左衽之功。逮至春秋之末，战国方盛，楚吞蛮氏，晋翦陆浑，赵开榆中之地，秦灭义渠之种。始皇之并天下也，南兼百越，北走匈奴，五岭、长城，戍卒亿计。虽师役烦殷，寇贼横暴，然一切之功，戎虏奔卻，当时中国无复四夷也。
汉兴，都长安，关中之郡号曰 三辅 ，禹贡雍州，宗周酆、镐之旧也。及建武中，以马援领陇西太守，讨叛羌，徙其馀种於关中，居冯翊、河东空地，而与华人杂处。数代之后，族类蕃息，既恃其肥强，且苦汉人侵之。永初之元，骑都尉王弘使西域，调发羌氐，以为行卫。於是群羌奔骇，互相扇动，二州之戎，一时俱发，覆没将守，屠城破邑。邓骘之征，弃甲委兵，舆尸丧帅，前后相继。诸戎遂炽，至於南入蜀汉，东掠赵魏，唐突轵关，（今济源县。）侵及河内。（今郡地。）乃遣北军中候朱宠将五营士卒於孟津（今河阳县。）拒羌，十年之中，夷夏俱弊，任尚、马贤仅乃克之。此所以为害尤重累年不定者，虽由御之者无方，将非其才，亦岂不以寇发心腹，害起肘腋，疹笃难疗，疮大迟愈之故哉！自此之后，馀烬不尽，小有际会，辄复侵叛。马贤忸忕，终於覆败；段颎临冲，自西徂东。雍州之戎，常为国患，中代之寇，唯此为大。汉末之乱，关中残灭。魏兴之初，与蜀分隔，疆埸之戎，一彼一此。魏武令夏侯妙才讨叛氐阿贵、千万等，后因拔弃汉中，遂徙武都之种於秦川，欲以弱寇强国，扞御蜀虏。此盖权宜之计，一时之势，非所以为万代之利也。今者当之，已受其弊矣。
夫关中土沃物丰，厥田上上，加以泾渭之流，溉其舄卤，郑国、白渠，灌浸相通，黍稷之饶，亩号一锺，帝王之都每以为居，未闻戎狄宜在此土也。非我族类，其心必异，戎狄志态，不与华同。而因其衰弊，迁之畿服，士庶玩习，侮其轻弱，使其怨恨之气毒於骨髓。至於蕃育众盛，则生其奸心。以贪悍之性，挟愤怒之情，候隙乘便，辄为横逆。而居封域之内，无障塞之隔，掩不备之人，收散野之积，故能为祸滋蔓，暴害不测。此必然之势，已验之事也。当今之宜，宜及兵威方盛，众未能定，徙冯翊、（今郡地。）北地、（今彭原郡。）新平、（今郡。）安定（今郡。）界内诸羌，著先零、罕开、析支之地；徙扶风、（今郡。）始平、（今金城武功县地。）京兆之氐，（今京兆府地。）出还陇右，著阴平、（今郡地。）武都（武都，今郡地。）之界。廪其道路之粮，令足自致，各附本种，反其旧土，使属国、抚夷就安集之。戎晋不杂，并得其所，上合往古即叙之义，下为盛代永久之规。纵有猾夏之心，风尘之警，则远绝中国，隔阂山河，虽为寇暴，所害不广。是以充国、子明能以数万之众制群羌之命，有征无战，全军独克，虽有谋谟深计，广大远图，岂不以华夷异处，戎夏区别，要塞易守之故得其成功者哉！
难者曰：方今关中之祸，暴兵二载，征戍之劳，老师十万，水旱之害，荐饥累荒，疫疠之灾，札瘥夭昏。凶逆既戮，悔恶初附，且款且畏，咸怀危惧，百姓愁苦，异人同虑，冀宁息之有期，若枯旱之思雨，诚宜镇之以安悦。而子方欲作役起徒，兴功造事，使疲瘁之众，徙自猜之寇，以无穀之人，迁乏食之虏，恐势尽力屈，绪业不卒，羌戎离散，心不可一，前害未及弭，而后变复横出矣。
答曰：羌戎猾夏，擅相署号，攻城野战，伤害牧守，连兵聚众，载离寒暑矣。而今异类瓦解，同种土崩，老幼系虏，丁壮降散，禽离兽迸，不能相一。子以此等为尚挟馀资，悔恶反善，怀我德惠而来柔附乎？将势穷道尽，智力俱困，惧我兵诛以至於此乎？曰无有馀力，势穷道尽故也。然则我制其短长之命，而令其进退由己矣。夫乐业者不易事，安居者无迁志。方其自疑危惧，畏怖促遽，故可制以兵威，使之左右无违也。迨其死亡流散，离遏未鸠，与关中之人，户皆为雠，故可遐迁远处，令其心不怀土也。夫圣贤之谋事也，为之於未有，理之於未乱，道不著而平，德不明而成。今子遭弊事之终，而不图更制之始，爱易辙之勤，得覆车之轨，何哉？且关中之人百万馀口，率其少多，戎狄居半，处之迁之，必须口实。若有穷乏糁粒不继者，故当仰关中之穀以全其生生之计，必无挤於沟壑而不为侵掠之害。今我迁之，传食而至，附其种族，自使相赡，而秦地之人得其半穀，此为济行者以廪粮，遗居者以积仓，宽关中之逼，去贼盗之源，除朝夕之损，建终年之益。若惮暂举之小劳，而忘永逸之弘策，惜日月之烦费，而遗累代之寇敌，非所谓能开物成务，创业垂统，崇本拓迹，谋及子孙者也。
并州之胡，本实匈奴桀恶之寇也。汉宣之代，冻馁残破，国内五裂，后合为二，呼韩邪遂衰弱孤危，不能自存，依阻塞下，委质柔服。建武中，南单于复求降附，遂令入塞，居於漠南，数代之后，亦辄叛戾，故何熙、梁慬戎车屡征。中平中，（灵帝时。）以黄巾贼起，发调其兵，部众不从，而杀羌渠。（南单于也。）由是於扶罗（羌渠子也。）求助於汉，以讨其贼。仍值代丧乱，遂乘衅而作，卤掠赵、魏，寇至河南。建安中，又使右贤王去卑诱质呼厨泉，（於扶罗之弟。）听其部落散居六郡。（太原、西河、平阳、上党、乐平，今郡地。新兴，今云中、定襄郡地。）咸熙之际，以一部太强，分为三率。泰始之初，又增为四。於是刘猛内叛，（猛即元海之叔父右贤王。）连结外虏。近者郝散之变，发於穀远。（惠帝元康中，匈奴郝散反，攻城邑，谋杀长吏於穀远，即今金城郡太康县。）今五部之众，户至数万，人口之盛，过於西戎。然其天性骁勇，弓马便利，倍於氐羌。若有不虞风尘之虑，则并州之域可为寒心也。荥阳句骊本居辽东塞外，正始中，幽州刺史毌丘俭伐其叛者，徙其馀种，户落百数，子孙孳（孳音兹）息，今以千计，数代之后，必至殷炽。今百姓失职，犹或亡叛，犬马肥充，则有噬齧，况於夷狄，能不为变！
夫为邦者，患不在贫而在不均，忧不在寡而在不安。以四海之广，士庶之富，岂须夷虏在内，然后取足哉！此等皆可申谕发遣，还其本域，慰彼羁旅怀土之思，释我华夏纤芥之忧，惠此中国，以绥四方也。
未及十年，而夷狄乱华，时人服其深识。於是戎狄迭据中原，其为战国者百三十六载，而刘元海为之祸首。
初，后汉建安中，氐酋杨腾为部落大帅，腾子驹，勇健多计略，始据仇池，於上平地立宫室、果园、仓库。其地东接秦岭，西接宕昌八百里，南去汉中四百里，北至岐州三百里。户本有十万，渐渐分减焉。驹后有名千万者，魏拜为百顷氐王。千万孙飞龙，渐强盛，晋武帝假平西将军，还居略阳。（杨氐与苻氐同出略阳。略阳地，今天水郡陇城县。）无子，养外甥令狐茂搜为子。晋惠帝元康初，避齐万年之乱，率部落还保百顷，自号右贤王。关中人士奔流者多依之。自茂搜至侄曾孙纂皆降附於晋，受官爵。苻坚遣将杨安、苻雅等讨纂，克之，徙其人於关中，空百顷之地。
初，茂搜孙宋奴二子佛奴、佛狗奔苻坚，以女妻佛奴子定，以为尚书、领军将军。及坚败於淮南，关中扰乱，定尽力奉坚。坚死，将家奔陇右，徙理历城。（历城今在同谷郡西十里，去仇池九十里。）置仓储於百顷，招合夷夏人，得千馀家，进平天水、略阳郡，（天水、略阳并今天水郡地。）遂有秦州之地。（今天水、陇西、同谷、武都、阴平郡地。）后与乞伏乾归战，定军败见杀。佛狗子盛袭位，分诸四山氐、羌为二十部护军，各为镇戍，不置郡县。至子难当，时宋梁州刺史（理汉中。）甄法护刑政不理，难当举兵袭梁州，法护委镇奔洋州，（今洋川郡。）难当遂有汉中之地。（宋文帝元嘉十年。）难当自为大秦王，号年曰建义，置百官。后倾国南寇，规有蜀土，不克乃还。宋文帝遣龙骧将军裴方明等讨难当。方明等至汉中，长驱而进，直到武兴，攻下辨，（今同谷郡同谷县。）取白水，克仇池。难当於是将妻子奔后魏。难当从弟文度自立为武都王，后魏遣将皮欢憙破杀之。弟文弘自为武都王。至孙绍先，为后魏将邢峦、傅竖眼所破灭，以其国为武兴镇，（今顺政郡。）后改镇为东益州。后唐永为刺史，氐人反，攻围州城，永殁，氐遂削平城堞，因此复为氐地。西魏文帝大统四年，南岐州氐苻安寿反，攻陷武都，自号太白王，遣侯莫陈顺等讨破之。周文帝於武兴又置东益州，以绍先子辟邪为刺史。辟邪据州反，叱罗协与赵昹讨平之。
葱茈羌
敦煌西西域之南山中，从婼羌（婼，而遮反。）西至葱岭数千里，有月氐馀种葱茈（茈音紫）羌、白马羌、黄牛羌，各有酋豪，北与诸国接，不知其道里广狭。传闻黄牛羌种类，孕身六月生，南与白马羌邻，并魏时闻焉。
