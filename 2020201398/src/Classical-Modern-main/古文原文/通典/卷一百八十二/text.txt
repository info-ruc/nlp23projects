<strong>州郡十二</strong>
古扬州下（今置郡府二十七县一百三十七）
丹阳（润）六县（丹徒丹阳句容江宁延陵金坛）
晋陵（常）五县（武进晋陵义兴无锡江阴）
吴郡（苏）七县（吴长洲常熟嘉兴海盐华亭昆山）
吴兴（湖）五县（乌程武康安吉德清长城）
馀杭（杭）九县（钱塘富阳临安於潜唐山紫溪盐官新城馀杭）
新定（睦）六县（建德寿昌桐庐分水遂安还淳）
新安（歙）四县（歙休宁黟婺源）
会稽（越）六县（会稽山阴剡萧山馀姚诸暨）
馀姚（明）四县（鄮奉化慈溪翁山）
临海（台）六县（临海始丰乐安宁海黄岩象山）
缙云（处）五县（苍松阳缙云遂昌青田）
永嘉（温）四县（永嘉横阳安固乐城）
东阳（婺）六县（金华义乌永康武义东阳兰溪）
信安（衢）六县（信安须江龙丘常山盈川玉山）
鄱阳（饶）五县（鄱阳馀干乐平浮梁弋阳）
浔阳（江）三县（浔阳彭泽都昌）
章郡（洪）六县（南昌高安丰城新吴武宁建昌）
临川（抚）四县（临川南城崇仁南丰）
庐陵（吉）五县（庐陵太和安福新淦永新）
宜春（袁）三县（宜春萍乡新喻）
南康（虔）六县（赣雩都虔化大庾信丰南康近置安远）
建安（建）六县（建安浦城邵武建阳将乐沙）
长乐（福）八县（闽侯官福唐长乐连江长溪古田尤溪近置永泰）
清源（泉）四县（晋江南安莆田仙游）
漳浦（漳）三县（漳浦龙溪龙岩近置）
临汀（汀）三县（长汀龙岩近为沙县宁化）
潮阳（潮）三县（海阳潮阳程乡）
丹阳郡
（东至晋陵郡一百七十五里。南至宣城郡四百五十里。西至广陵郡六合县四百五十三里。北至广陵郡六十三里。东南到晋陵郡一百九十六里。西南到宣城郡界四百五十里。西北到广陵郡六十三里。东北到广陵郡界四十五里。去西京二千六百四十三里，去东京一千七百九十八里。户十万三千三百六十四，口六十八万七千三百。）
润州（今理丹徒县。）春秋时属吴，战国属越，后属楚。秦为会稽、鄣二郡之境。（自句容以西属鄣郡，以东属会稽郡。）汉初为荆国，（荆王刘贾墓在今郡城内。）吴王濞反，（濞，披义反。）后属江都国。武帝分属丹阳、会稽二郡地。后汉为丹阳、吴二郡之地。吴主孙权初镇丹徒，谓之京城，后都於秣陵，改为建业。（至孙皓，为晋将王濬所灭。）晋平吴，为毗陵、丹阳二郡地，兼置扬州。（领郡十八，理於建业，即江宁县。）元帝渡江，都建业，改丹阳太守为丹阳尹。尔雅曰 绝高为京 。其城因山为垒，缘江为境，似河内郡，内镇优重。宋置南东海郡及南徐州，（领郡十七，理於此。）而扬州如旧。齐梁以后并因之，以至於陈，京口常为重镇。（隋大将贺若弼自广陵来袭，陷之，遂灭陈。）隋平陈，郡废，於石头城置蒋州，又废南袪州为延陵镇，后又分置润州於镇城。（州东有润浦。）炀帝初，卅废。（延陵、曲阿、句容等县悉属江都郡，而江宁县则属丹阳郡地。）大唐初，辅公祏据之。克平，合旧丹阳、南徐之地，并为润州，或曰丹阳郡。领县六：
丹徒（古朱方，后名谷阳。春秋时，齐庆封奔吴，与之朱方，即此也。秦时有瞻气者，云其地有天子气，使赭衣徒三千人凿南坑，以败其势，故云丹徒。吴嘉禾三年，改丹徒曰武进。晋太康三年，复曰丹徒。隋曰延陵。有句骊山，黄鹤山，北固山，京岘山亦曰京口，谯山戍。）
丹阳（古云阳也。秦始皇改曰曲阿，汉因之。汉丹阳郡所领丹阳县，非今县也。梁改为兰陵郡，大唐天宝初，改为丹阳。有练湖，亦曰后湖。）
句容（汉旧县。有茅山，一名句容山，言其山形如句字之曲，县名取其义。有下蜀戍。）
江宁（本名金陵，秦始皇改为秣陵。汉丹阳县在此。建安十六年，吴改为建业。晋武平吴，还为秣陵，又分秣陵立临江县。二年，改临江为江宁。三年，分秣陵水北立建业，避愍帝讳，改为建康。后又分置同夏县。隋平陈，并三县，置江宁县，又置蒋州，后废。大唐初，复为蒋州，寻废为江宁县。有锺山、蒋山、石头城、玄武湖、石头镇。）
延陵（晋太康二年，分曲阿之延陵乡立之。有季札庙。非古之延陵，古之延陵今晋陵县是。又非隋之延陵，今丹徒县即其地。）
金坛（有长塘湖。）
晋陵郡
（东至吴郡二百里。南至吴兴郡三百三十二里。西至丹阳郡一百八十里。北至广陵郡三百四十八里。东南到吴郡二百里。西南到宣城郡五百里。西北到丹阳郡一百九十六里。东北到吴郡屈曲三百六十一里。去西京二千八百三十三里，去东京一千九百八十三里。户十万二千三百一十九，口六十五万一千七百三十八。）
常州（今理晋陵、武进二县。）春秋时吴地。战国时属越，后属楚。秦汉会稽郡之地。后汉顺帝以后属吴郡。吴分吴郡、无锡以西为屯田，置典农校尉。晋武帝省校尉，以属毗陵郡。其后东海王越嫡子毗封於毗陵，元帝以毗讳改为晋陵郡。宋齐因之。隋平陈，废晋陵郡，置常州。（或曰常州置於常熟县，故以为名。）炀帝初州废，又置毗陵郡。大唐为常州，或为晋陵郡。领县五：
武进（晋太康二年，分丹徒、曲阿立武进县，即今县是。）
晋陵（本名延陵，汉改曰毗陵，后与郡俱改为晋陵。季札所居也。北浦在东，北入於海。季札墓在今县北七十里，申浦之西。）
义兴（汉阳羡县故城在南。晋以周飏行义讨石冰，割吴兴之阳羡并长城之北乡为义兴郡，以表飏功。隋平陈，废郡为义兴县。有太湖、滆湖、洮湖。荆溪，周处斩蛟於此。有君山、章山、国山。滆音核。）
无锡（汉旧县。史记曰 太伯始居吴 ，即此地也。亦楚春申君之邑。有九龙山。）
江阴（晋曰既阳。有芙蓉湖，一名上湖。）
吴郡
（东至海三百六里。南至吴兴郡三百一十里。西至晋陵郡义兴县界一百三十三里。北至晋陵郡二百里。东南到东海钊山四百五里。西南到吴兴郡二百二十二里。西北到晋陵郡一百九十五里。东北到常熟县界三百二十九里。去西京三千九百九十九里，去东京二千二百二十一里。户七万六千一百四十七，口六十二万四千四百一十三。）
苏州（今理吴、长洲二县。）春秋吴国之都也。（自阖闾以后，并都於此。）其南百四十里，与越分境。昔吴伐越，越子御之於槜李，（槜音醉。）则今嘉兴县之地。（槜李城在今嘉兴县南三十七里。）战国时属越，后属楚，秦置会稽郡。项羽初起，杀会稽太守殷通，即此，汉亦为会稽郡，后顺帝分置吴郡。晋宋亦为吴郡，与吴兴、丹阳为三吴。齐因之。陈置吴州。隋平陈，改曰苏州；（因姑苏山为名。）炀帝初，复曰吴州，寻为吴郡。大唐为苏州，或曰吴郡。领县七：
吴（汉旧县。有太湖、洞庭山，左传吴师伐越，败之於夫椒，即太湖中椒山。有松江。太伯祠，后汉桓帝时，太守麋豹所建。后至晋内史虞潭改理焉。阖闾墓即虎丘寺。要离墓在今县西。梁鸿墓在要离墓之北。）
长洲（有吴之长洲苑，因以为名。）
常熟（汉吴县司盐都尉署。吴平，割属既阳县。晋立南沙县。隋改为常熟县。）
嘉兴（春秋时，地名长水。秦为由拳县，汉因之，吴时有嘉禾生，改为禾兴县。后以孙皓父名和，又改为嘉兴。）
海盐（本名武原乡，秦以为海盐县。）
华亭（天宝中置，地有华亭谷，因以为名。吴陆机、陆云宅，即此。）
昆山（汉娄县地。本因吴之娄门为名。）
吴兴郡
（东至吴郡三百一十里。南至馀杭郡一百九十里。西至宣城郡三百八十七里。北至吴郡二百一十里。东南到馀杭郡盐官县界一百七十二里。西南到宣城郡界二百六十一里。西北到晋陵郡三百三十二里。东北到吴郡二百二十二里。去西京三千三百四十一里，去东京二千二十四里。户六万八千五百八十一，口四十六万一千四百七十九。）
湖州（今理乌程县。）春秋时属吴，吴灭属越，越灭属楚，兼得古之防风国焉。史记曰： 汪罔氏之君守封禺之山。 （汪罔氏即防风国。罔音忙。）秦为会稽、鄣二郡之境，汉亦同。后汉属吴郡。吴分吴、丹阳二郡，置吴兴郡。晋、宋、齐因之。梁末改为震州，后复为吴兴郡。隋平陈，郡废，后置湖州。（其名震州、湖州，皆因州东有太湖，一名震泽故也。震泽亦名具区泽。）炀帝初，废湖州，分其地入馀杭及吴二郡。大唐复置湖州，或为吴兴郡。领县五：
乌程（秦汉旧县。隋废，东迁县入。南有衡山，左传云 吴伐越，至於衡山 ，即此是也。）
武康（古防风国。舆地志曰： 汉乌程县之馀不乡地。汉末童谣云，天子当兴东南三馀之间，吴乃改会稽之馀暨为永兴，分馀不为永安，以协谣言。晋以平阳已有永安县，故改此永安为武康。 有前溪、封山、禺山、青山。）
安吉（故鄣县地。吴兴记曰： 汉张角之乱，此郡独守险助国，汉朝嘉之，故灵帝分县南乡置安吉县。 ）
德清（旧名临溪。有吴光山，馀不溪，孔愉放龟於此。）
长城（有卞山、若溪，吴王阖闾使弟夫概居此，筑城狭而长。晋武帝置县，因以为名。县西八十里鄣郡故城，即秦鄣郡县城也，今号为府头是也。）
馀杭郡
（东至吴郡三百九十里。南至会稽郡一百三十里。西至新安郡四百十六里。北至吴兴郡百九十里。东南到洛思山，至会稽郡，总一百七十二里。西南到新定郡一百九十里。西北到宣城郡四百九十六里。东北到吴郡三百六十九里。去西京三千五百五十六里，去东京二千七百一十九里。户八万六千四百五十四，口五十七万八千九十五。）
杭州（今理钱塘县。）春秋越国之西境，（越国西北至语儿，在今吴郡嘉兴县南，与吴分界。）后属楚。（按周显王四十六年，楚威王伐越，破之，杀其王无疆，尽取其地，至於浙江之北。）秦汉并属会稽郡。后汉顺帝以后属吴郡。晋属吴兴、吴二郡地。宋、齐、梁因之。陈以为钱塘郡。隋平陈，置杭州；炀帝初州废，置馀杭郡。大唐为杭州，或为馀杭郡。领县九：
钱塘（汉旧县。钱塘郡记云： 昔郡功曹华信议立此塘，以防海水。始开募有能致土石一斛，与钱一千。旬日之间，来者云集。塘未成，谲不复取，皆弃土石而去，塘以之遂成。 有石膏山，药用为最。）
富阳（汉曰富春。吴置东安郡。晋孝武改曰富阳。西有孙洲。）
临安（吴置临水县，晋武更名。）
於潜（汉旧县。有天目山、桐溪。）
唐山
紫溪
盐官（临平湖。）
新城（浙江西南名曰桐溪，吴立为新城。）
馀杭
新定郡
（东至馀杭郡三百十五里。南至东阳郡一百五十五里。西至新安郡三百七十三里。北至馀杭郡界二百七十五里。东南到东阳郡一百八十里。西南到信安郡三百一十里。西北到新安郡三百七十里。东北到馀杭郡三百十五里。去西京三千六百五十九里，去东京三千里。户五万四千七百四，口三十六万二千三百八十九。）
睦州（今理建德县。）春秋时属吴，后属越，又属楚。秦为鄣郡地。汉为丹阳郡地。后汉以后并属吴郡。梁陈为新安郡。隋平陈，废郡，后置睦州；（以俗阜人和、内外辑睦为义。）炀帝置遂安郡。（有仙坛山。）大唐置睦州，或为新定郡。领县六：
建德（汉富春县地。有七里濑。）
寿昌（汉富春县地。）
桐庐（汉富春县地。有严子陵钓台。）
分水
遂安（汉旧置新定县，晋太康新改。）
还淳
新安郡
（东至馀杭郡四百七十九里。南至新定郡遂安县二百四十六里。西至宣城郡秋浦县四百九十六里。北至宣城郡泾县二百九十三里。东南到新定郡三百七十里。西南到鄱阳郡七百九十五里。西北到宣城郡泾县界二百八十五里。东北到宣城郡三百八十三里。去西京三千六百六十七里，去东京二千八百四十六里。户三万九千七百五十七，口二十六万四千三十二。）
歙州（今理歙县。）春秋时属吴，后属越，后又属楚。秦属鄣郡。二汉属丹阳郡。吴孙权分丹阳立新都郡。晋平吴，改曰新安，宋齐并因之。隋平陈，置歙州；炀帝初州废，置新安郡。大唐为歙州，或为新安郡。领县四：
歙（汉旧县。）
休宁（晋海宁县，隋改名。）
黟（汉旧县。林历山，四面峻险，吴时山越所保，贺齐破於此。黟音伊。）
婺源
会稽郡
（东至海四百九十八里。南至东阳郡四百八十里。西至馀杭郡一百三十里。北至海四十里。东南到临海郡五百里。西南到东阳郡四百八十里。西北到馀杭郡一百三十里。东北到浃江海际三百九十八里。去西京三千七百二十里，去东京二千八百七十里。户八万八千三百三十七，口五十二万九千六百七十四。）
越州（今理会稽、山阴二县。）春秋时越国之都，至周显王时，为楚所破。其浙江南之地，越犹保之，而臣服於楚。秦属会稽郡，汉因之。后汉顺帝徙置会稽郡。（时阳羡人周喜上书，分浙江以西为吴郡，以东为会稽郡。顺帝永和五年，马臻为太守，创立镜湖。在会稽、山阴两县界，筑塘蓄水，水高丈馀，田又高海丈馀。若水少则洩湖灌田，如水多则闭湖洩田中水入海，所以无凶年。其隄塘，周回三百一十里，都溉田九千馀顷。会稽记云： 创湖之始，多淹冢宅，有千馀人怨诉臻，遂被刑於巿。及遣使按履，总不见人籍，皆是先死亡者。 ）晋为会稽国。宋为会稽郡，尝置东扬州，（理於此。）寻罢州。齐因之。梁又加置东扬州。隋平陈，改东扬州为吴州，置总管府；炀帝初府废，置越州，寻复为会稽郡。大唐为越州，或为会稽郡。领县六：
会稽（汉旧县。禹葬会稽，即此地也。有会稽山、禹穴、镜湖、若耶溪、雷门。）
山阴（汉旧县。越绝书曰句践小城，山阴是也。兰亭，王羲之曲水序，於此作。）
剡（汉旧县。武德四年，平李子通，置嵊州。六年废。有天姥山、剡溪。嵊，时证反。）
萧山（国家初置永兴县，后改焉。）
馀姚（汉旧县。又有汉上虞县故城，在西。有四明山。）
诸暨（汉旧县。越王允常居。）
馀姚郡
（东至海中黄公山，水行二百八十里。南至临海郡宁海县，水行一百八十里。西至会稽郡馀姚县界一百七十里。北至会稽郡馀姚县界海际，水行一百八十里。东南到海中锯门山四百里，与临海郡象山县分界。西南到睦昭岭一百七十里，与会稽郡剡县分界。西北到会稽郡界一百七十里。东北到大海浃口七十里，从海际浃口往海行七百五十里，至海中检山。去西京四千一百里，去东京三千二百五十里。户四万一千六百三十，口十七万七千五百六十。）
明州（今理鄮县。）本会稽郡之鄮县，（鄮，莫侯反。）大唐开元中，分置明州，或为馀姚郡，以境内四明山为名，领县四：
鄮（汉句章县故城在今县西，鄞县故城在今县东南。越王句践平吴，徙夫差於甬东。韦昭曰： 即句章东浃口外洲。 鄞音银，亦汉鄮县地。）
奉化
慈溪
翁山
临海郡
（东至海际一百八十里。南至永嘉郡百五里。西至缙云郡四百里。北至会稽郡五百里。东南到大海二百九十三里。西南到括苍山足七十里，极大山。西北到东阳郡六百一十二里。东北到当郡象山县东锯门山四百六十里，极大海。去西京四千三百四十六里，去东京三千三百二十里。户五万五千六百五十八，口三十二万四千九百六十一。）
台州（今理临海县。）春秋及战国时属越。秦汉属会稽郡，亦东瓯之境。武帝时，闽越围东瓯，徙国於江淮之间。其地属会稽郡东部都尉。（理於此。）后汉亦属会稽郡。吴置临海郡。晋宋齐梁皆因之。隋平陈，郡废，属永嘉郡。大唐武德四年，平李子通，置海州；五年，改为台州。（因天台山为名。）或为临海郡。领县六：
临海（汉回浦县地，后为章安县。吴分章安置临海县。）
始丰（吴初置始平县，晋太康元年更名始丰。有天台山。）
乐安（晋永和三年分始平南乡置。）
宁海（晋置。）
黄岩
象山
缙云郡
（东至临海郡四百里。南无处可至。西至……北至东阳郡二百五十八里。东南到永嘉郡三百里。西南到……西北到信安郡一百六十六里。东北到……去西京四千三百里，去东京三千五百里。户四万二千二百，口二十五万二千。）
处州（今理苍县。）春秋、战国时并属越。秦汉属会稽郡，亦瓯越之地。晋分置永嘉郡，宋齐因之。隋平陈，改为处州；后炀帝初，复置永嘉郡。大唐改为处州，或为缙云郡。（因山为名。）领县五：
苍（有苍山、恶溪、石门山、瀑布水。）
松阳（吴旧县。）
缙云（有缙云山。）
遂昌
青田
永嘉郡
（东至大海八十六里。南至长乐郡，水陆相乘千五百二十里。西至缙云郡二百六十七里。北至临海郡五百里。东南到横阳县界将军岭，去县二百十五里。西南到建安郡界桐檐山，去横阳县三百五十里。西北到缙云郡三百里。东北到临海郡泛海行五百里。去西京四千七百三十七里，去东京三千九百三十七里。户四万二千二十八，口二十万五千三百十四。）
温州（今理永嘉县。）春秋、战国时并属越。秦、二汉为会稽郡之东境。晋为临海郡地，明帝分属永嘉郡，宋以后因之。隋平陈，废永嘉郡，炀帝初又属永嘉郡。大唐前上元二年，分置温州，或为永嘉郡。领县四：
永嘉（汉冶县地，后汉改为章安，后又以章安东瓯乡为永宁县。初汉惠帝立越东海王摇於东瓯，即此。隋改名。）
横阳（旧曰始阳。）
安固（吴曰罗阳，后曰安阳，晋改名。）
乐城（晋孝武帝置。）
东阳郡
（东至会稽郡四百八十里。南至缙云郡二百五十八里。西至信安郡一百九十二里。北至新定郡一百八十里。东南到临海郡六百一十二里。西南到缙云郡松阳县界一百五十五里。西北到新定郡一百八十里。东北到会稽郡四百八十里。去西京三千九百五十里，去东京三千三十五里。户十四万三千八百八十三，口七十万七千四百二十七。）
婺州（今理金华县。）春秋、战国时并越地。秦属会稽郡。二汉置会稽西部都尉。（理於此。）吴置东阳郡，晋、宋、齐皆因之。梁、陈置金华郡。隋平陈，置婺州，以当天文婺女之分为名也。炀帝初州废，置东阳郡。大唐为婺州，或为东阳郡。领县六：
金华（汉乌伤县地。后汉末，分为长山县。有长山、金华山、龙山、赤松涧。）
义乌（汉乌伤县。）
永康（汉乌伤县地。）
武义（吴赤乌八年，置武义县。）
东阳（有东阳山。）
兰溪
信安郡
（东至东阳郡一百九十二里。南至缙云郡三百五十六里。西至鄱阳郡九百九十二里。北至新定郡三百一十里。东南到缙云郡一百六十六里。西南到建安郡千一百里。西北到鄱阳郡界二百一十九里。东北到新定郡三百一十里。去西京三千八百四里，去东京二千九百九十里。户六万七千三百二十九，口四十二万九千一百六十二。）
衢州（今理信安县。）本婺州地，大唐武德四年，平李子通，分置衢州；（州西有三衢山。）七年，平辅公祏，废之。垂拱二年，复置衢州，或为信安郡。领县六：
信安（汉太末县地。后汉末，分置新安县。晋改名石桥山。晋王质烂柯处。有泉岭山，在县南二百里。汉朱买臣云： 东越王居保泉山，一人守险，千人不得上。 即今建安郡北界也。）
须江（江郎山，发地如笋，有三峰。）
龙丘（秦汉太末县也。）
常山
盈川
玉山（有玉山岭。）
鄱阳郡
（东至信安郡九百九十二里。南至临川郡四百二十里。西至章郡担石湖，中流为界，一百七十里。北至浔阳郡三百七十四里。东南到信安郡须江县青草洲七百八十五里。西南到章郡章县城子桥中百六十里。西北到浔阳郡三百七十四里。东北到新安郡七百九十五里。去西京三千二百六十三里，去东京二千四百一十三里。户四万三千一百四十九，口二十三万九千三百八十八。）
饶州（今理鄱阳县。）春秋时楚之东境，后属吴。楚昭王时，吴伐楚取番，是也。战国时属楚。秦属九江郡。二汉属章郡。吴主孙权分置鄱阳郡。（初理鄱阳县，后徒理吴芮故城。）晋、宋、齐因之。梁置吴州，陈废。隋置饶州，（以其产物丰饶。）炀帝初，置鄱阳郡。大唐复为饶州，或为鄱阳郡。领县五：
鄱阳（秦番县。有番江，又有汉鄱阳县故城在东。）
馀干（汉馀汗县。汗音干，越王句践之西界，所谓干越也。）
乐平（吴旧乐安县。）
浮梁
弋阳（吴旧葛阳县，隋改为弋阳。有弋水。）
浔阳郡
（东至宣城郡一千八里。南至章郡三百二十五里。西至江夏郡五百九十三里。北至蕲春郡五百九十三里。东南到鄱阳郡三百七十四里。西南到江夏郡六百里。西北到蕲春郡二百五十里。东北到同安郡五百七十二里。去西京二千九百四十八里，去东京二千一百九十七里。户二万六千五十八，口十四万八千九百二十七。）
江州（今理浔阳县。）禹贡荆扬二州之境。禹贡扬州曰 彭蠡既潴 ，荆州曰 九江孔殷 。今彭蠡湖在郡之东南，（五十二里。）九江在郡之西北。（今九江在郡镇之北，彭蠡在其东也。江水西自江夏郡永兴县流入。尚书禹贡曰 九江孔殷 ，孔安国注云： 江分为九道，甚得地势之中。 按张须九江图云： 九江参差，随水势而分。其閒有洲，或长或短，百里至五十里。始别於鄂陵，终会於江口。一云白乌江，二云白蚌江，三云乌土江，四云嘉靡江，五云甽江，六云三里江，七云菌洲江，八云沙隄江，九云廪江。 浔阳记云： 九江在浔阳郡北，五里名曰乌江，远则百馀里，是大禹所疏，桑落洲上下三百馀里合流。 ）则彭蠡以东为扬州，九江以西为荆州。春秋属楚。秦属九江郡。二汉属庐江、章二郡地。晋初属庐江、武昌二郡，后割荆扬二州而置江州，（初理章郡，后理於此。）后又置浔阳郡。宋齐亦为浔阳郡，皆置江州。（领郡九，理於此。）中流襟带，常为重镇。隋置九江郡。大唐改为江州，或为浔阳郡。领县三：
浔阳（浔，水名也。汉旧县在江北，今蕲春郡界，晋温峤移於此。隋改为彭蠡县，又改为湓城县。有湓水、浪井、彭蠡湖、云庐山。今县南楚城驿，即旧柴桑县也。又有蒲塘驿，即汉历陵县也。王莽改为蒲亭。今驿前有敷浅原，原西数十里有博阳山。宋武帝大破卢循於左里，即彭蠡湖口也。）
彭泽（汉旧县，梁置太原郡，领晋阳等四县。隋并废之，置龙城县，寻即改为彭泽。有马当山、杨叶洲。）
都昌（汉彭泽县地。有石壁。有桑落洲，晋将刘毅为卢循所败之处。）
章郡
（东至信安郡界一千四里。南至庐陵郡五百三十里。西至长沙郡一千二百里。北至宣城郡千七百里。东南到临川郡二百里。西南到宜春郡五百二十五里。西北到浔阳郡三百三十五里。东北到鄱阳郡四百四十里。去西京三千九十三里，去东京二千二百十一里。户五万五千七百一十七，口三十六万一千二百二十。）
洪州（今理南昌县。）春秋、战国时并属楚。秦属九江郡。（汉改九江郡为淮南国。）汉高帝分淮南国置章郡，（今南康、庐陵、宜春、鄱阳、浔阳、临川、章郡地，尽属汉章郡。）吴芮为长沙王，兼得其地。后汉亦为章郡。晋因之。东晋尝置江州。（理於此。）宋齐以后并为章郡。隋平陈，废郡，置洪州；炀帝初废州，置章郡。大唐为洪州，或为章郡。领县六：
南昌（汉旧县。隋改为章县。有锺陵、龙沙。）
高安（汉建成县。）
丰城（汉南昌县地。吴分置富城县，晋太康元年，改为丰城。晋张华於此得古剑。）
新吴（汉灵帝置。）
武宁（吴置新安县，晋更名宁县，今曰武宁。）
建昌（汉曰海昏，昌邑王废后迁於此，故城见在。有杨柳津、上辽津，后汉艾县也。）
临川郡
（东至鄱阳郡馀干县三百二十里。南至南康郡一千一十里。西至庐陵郡五百二十五里。北至章郡二百四十里。东南到建安郡八百三十七里。西南到庐陵郡五百二十五里。西北到章郡二百四十里。东北到鄱阳郡四百二十里。去西京三千三百一十二里，去东京二千五百三十里。户二万八千五百七，口十七万一千九百二十。）
抚州（今理临川县。）战国时属楚。秦属九江郡。二汉属章郡。吴分置临川郡，晋宋齐梁陈皆因之，隋平陈，置抚州；炀帝时州废，置临川郡。大唐为抚州，或为临川郡。领县四：
临川（后汉临汝县，隋改为临川。）
南城（汉旧县。有五章山。）
崇仁（梁置巴山郡。）
南丰
庐陵郡
（东至临川郡五百二十五里。南至南康郡四百二十四里。西至衡阳郡一千二百五十里。北至章郡五百三十里。东南无路可到。西南到桂阳郡九百里。西北到宜春郡三百一十里。东北到临川郡五百二十五里。去西京三千六百三十里，去东京二千八百四十三里。户三万九千六百五十一，口二十二万九千七百九十五。）
吉州（今理庐陵县。）战国时属楚。秦属九江郡。二汉属章郡。孙策分置庐陵郡，晋宋齐梁陈皆因之。隋平陈，置吉州；炀帝初州废，置庐陵郡。大唐为吉州，或为庐陵郡。领县五：
庐陵（汉旧县。有吉阳水。）
太和（旧东昌、西昌二县地。）
安福（吴置安城郡在此。隋废郡，改为安福。）
新淦（汉旧县。淦，沽滥反。）
永新
宜春郡
（东至章郡水路七百四十里。南至庐陵郡三百一十里。西至长沙郡五百二十六里。北至章郡五百二十五里。东南到庐陵郡三百十一里。西南到长沙郡界二百三十里。西北到长沙郡五百二十六里。东北到章郡五百二十五里。去西京三千五百八十里，去东京二千五百六十八里。户二万九千三百九十一，口十五万三千八百二。）
袁州（今理宜春县。）战国时属楚。秦属九江郡。二汉属章郡。吴分置安成郡，晋宋齐以下皆因之。隋平陈，置袁州；炀帝初州废，置宜春郡。大唐为袁州，或为宜春郡。领县三：
宜春（汉旧县。晋改曰宜阳，隋复旧。）
萍乡（汉宜春县地。萍，浦丁反。）
新喻（汉宜春县地。）
南康郡
（东至建安郡隔绝黄土岭一千八百二十里。南至海丰郡隔越参溪岭一千五百里。西至桂阳郡一千一十二里。北至庐陵郡四百二十里。东南到潮阳郡界一千五百六十五里。西南到始兴郡隔大庾岭七百里。西北到桂阳郡一千四十四里。东北到临川郡一千一十里。去西京四千二百十六里，去东京三千四百里。户三万七千九百八十二，口二十万七千九百九十二。）
虔州（今理赣县。赣，姑滥反。）战国时属楚。秦属九江郡。二汉属章郡。吴属庐陵郡。及晋平吴，置南康郡。宋为南康国。齐、梁、陈皆为南康郡。隋平陈，置虔州；炀帝初州废，置南康郡。大唐为虔州，或为南康郡。领县六：
赣（汉旧县。有章水、贡水合流，故曰赣。）
雩都（汉旧县地。）
虔化（汉赣县地。昔汉闽越反，汉使诸校屯梅岭，即今县界。）
大庾（有大庾岭，一名塞上岭，即五岭之一。昔汉时吕嘉反，汉军伐之。监军姓庾，城於此，故谓之大庾岭，刘嗣之南康记云： 昔汉杨仆讨吕嘉，出章郡，下横浦，即今县西南，故横浦废关见在此。 ）
信丰
南康（汉曰南野县。）
建安郡
（东至缙云郡九百七十六里。南至长乐郡七百二十里。西至临川郡八百三十七里。北至信安郡千一百里。东南到长乐郡七百二十里。西南到临川郡二千四百里。西北到鄱阳郡二千三十里。东北到信安郡一千一百里。去西京四千九百三十五里，去东京四千一百三十五里。户二万一千四百五十九，口十四万二千一百六十四。）
建州（今理建安县。）本闽越地。秦属闽中郡。汉属会稽郡。后汉因之。吴分置建安郡，晋、宋、齐、梁并因之。陈属闽州，后又属丰州。隋平陈，属泉州；炀帝初，属闽州，寻置建安郡而属焉。大唐武德四年，置建州，以建溪为名，或为建安郡。领县六：
建安（汉冶县地。吴置建安县。有武夷山。）
浦城
邵武
建阳
将乐
沙
长乐郡
（东至山六十六里，外至海。南至海二百里。西至山八十里，山外虔州雩都县界。北至山四十里，山外至永嘉郡界。东南水路到海一百六十四里。西南到清源郡五百里。西北到建安郡七百二十里。东北到永嘉郡水路千四百七十八里。去西京五千七百三十三里，去东京四千九百三十三里。户三万九千五百二十七，口二十一万七千八百七十七。）
福州（今理闽县。）亦闽越地。秦为闽中郡。汉高帝立无诸为闽越王，都於此。及武帝时，闽越反，灭之，徙其人於江淮閒，尽虚其地。后有遁逃山谷者颇出，立为冶县地，（盖以越王冶铸为名。）属会稽郡，又名其地为东冶县。后汉改为侯官都尉，属会稽郡。后分冶地为会稽东南二部都尉，此为南部都尉。（东部今临海郡是也。）晋置晋安郡，宋、齐因之。陈置闽州，后又改为丰州。隋平陈，改为泉州；炀帝初州废，复改为建安郡。大唐初为建州，后此置泉州，（移建州於建安县置。）后此复为闽州。（移泉州於晋江县。）开元十三年，改为福州，或为长乐郡。领县八：
闽（闽越王无诸都东冶，即此。汉东冶县，后改曰东候官。）
候官
福唐
长乐
连江
长溪
古田
尤溪
清源郡
（东至海一百二十里。南至海一百八十里。西至棉田村二百八十五里。北至仙游县一百五十里。东南到海四十里。西南到漳浦郡六百里。西北到皂洋村一百里。东北到长乐郡五百里。去西京六千二百一十六里，去东京五千四百十三里。户二万四千五百八十六，口一十五万四千九。）
泉州（今理晋江县。）秦汉土地与长乐郡同。晋为晋安郡，宋齐以后因之。自隋以来属泉州。大唐神龙以后，始移置泉州於此，或为清源郡。领县四：
晋江
南安（吴置晋安县，晋置晋安郡在此。）
莆田（莆音蒲。）
仙游
漳浦郡
（东至大海一百五十里。南至大海一百六十里。西至潮阳郡五百六十里。北至建安郡二千四百里。东南到黄如江一百里。西南到废怀恩县界一百里。西北到石堘溪一百五十里。东北到清源郡六百里。去西京七千三百一十三里，去东京六千五百一十里。户二千六百三十二，口六千五百三十六。）
漳州（今理漳浦县。）历代土地与长乐郡同。大唐分其地置漳州，或为漳浦郡。领县三：
漳浦
龙溪
龙岩（近置。）
临汀郡
（东至清源郡龙溪县一千四百五十里。南至潮阳郡程乡县界一千里。西至南康郡雩都县九百里。北至临川郡南丰县一千六百里。东南到漳浦郡废怀恩县界一千五百里。西南到潮阳郡程乡县界八百里。西北到临川郡南丰县一千六百里。东北到长乐郡一千三百六十里。去西京六千四百七十三里，去东京五千三百七十里。户五千三百三十，口一万五千九百九十五。）
汀州（今理长汀县。）历代土地旧与长乐郡同。大唐开元二十六年，分置汀州，或为临汀郡。领县三：
长汀
龙岩（近为沙县。）
宁化
潮阳郡
（东至大海一百二十七里。南至大海八十五里。西至海丰郡海丰县五百七十里。北至南康郡一千五百六十七里。东南到大海六十九里。西南到潮阳县二百七十里。西北到郡内程乡县五百七十五里。东北到漳浦郡五百六十里。去西京七千六百六十七里，去东京六千七百七十五里。户一万三百二十四，口五万一千六百七十四。）
潮州（今理海阳县。）亦古闽越地。秦属南海郡，秦末属尉佗。汉初属南越，后亦属南海郡。后汉因之。晋置东官郡，又分置义安郡。宋齐因之。梁置东扬州，后改为瀛州，及陈而废。隋平陈，置潮州；炀帝初，置义安郡。大唐复为潮州，或为潮阳郡。（汉揭阳县地。）领县三：
海阳
潮阳
程乡
风俗
扬州人性轻扬，而尚鬼好祀。每王纲解纽，宇内分崩，江淮滨海，地非形势，得之与失，未必轻重，故不暇先争。然长淮、大江，皆可拒守。（吴、晋、宋、齐、梁、陈皆缘江淮要害之地置兵。）闽越遐阻，僻在一隅，凭山负海，难以德抚。（汉武帝时，东越王数反。朱买臣上言曰： 故东越王居泉山之上，一人守险，千人不得上。 ）永嘉之后，帝室东迁，衣冠避难，多所萃止，艺文儒术，斯之为盛。今虽闾阎贱品，处力役之际，吟咏不辍，盖因颜、谢、徐、庾之风扇焉。
