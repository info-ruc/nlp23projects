<strong>边防四</strong>
南蛮下
岭南序略
五岭之南，涨海之北，三代以前，是为荒服。秦平天下，开置南海等三郡。秦乱，赵佗据有其地。传五代九十三岁，至汉武建元中，伏波将军路博德灭之，分为儋耳等九郡。其珠崖郡在海洲上，大率数岁一反。元帝初元中，纳贾捐之议，罢之。后汉光武建武中，交趾女子徵侧反，略有六十馀城。伏波将军马援讨平之。桓灵以后，蛮獠又据象郡象林县，遂为林邑国矣。其馀郡县，历代虽时有反乱，州郡兵旋平定之。
岭南蛮獠
极南之人，雕题交趾。其俗男女同川而浴。（题，额也。雕谓刻其肌，以丹青涅之也。交趾，谓足大趾开阔，并立相交。）其西有啖人国，生首子辄解而食之，谓之宜弟。味旨则以遗其君，君憙而赏其父。娶妻妾美，皆让其兄，乌浒人是也。（乌浒地在今南海郡之西南，安南府之北，朗宁郡管。）
交趾之南有越裳国。周公居摄六年，天下和平，越裳以重译而献白雉。周德既衰，於是稍绝。及楚子称霸，朝贡百越。
秦始皇平天下，开岭外，置南海、（今南海、始兴、义宁、海丰、恩平、南陵、临贺、高要、感义、晋康、临封、开阳、高凉、连城、新兴、铜陵、怀德、潮阳等郡地皆是。）桂林、（今始安、平乐、蒙山、开江、苍梧、浔江、临江、郁林、平琴、安城、贺水、常林、象郡、龙城、融水、朗宁、怀泽、宁仁、宁浦、横山、脩德、龙池、永定等郡地皆是。）象郡。（今招义、南潘、普宁、陵水、南昌、定川、宁越、安南、武峨、龙水、忻城、九真、福禄、文阳、日南、承化、玉山、合浦、安乐、海康、温水、汤泉等郡皆是。）至胡亥时，南海尉任嚣病且死，召南海龙川令真定人赵佗语曰：（汉真定今常山郡，汉龙川今海丰郡。） 中国扰乱，未知所安。番禺（今南海郡）负山险阻，（负，倚也。）南北东西数千里，可以为国。郡中长吏无足与言，故召公告之。 即被佗书，行南海尉事。（被，加也。）嚣死，佗即绝秦所开新道，聚兵自守。秦已灭，佗即击并桂林、象郡，自立为南越武王。
汉已定天下，为中国劳苦，故释佗不诛，遣陆贾立佗为南越王。高后时，佗乃自称为南越武帝，发兵攻长沙边邑，败数县而去。（今长沙、衡阳等郡。）以兵威财物赂遗闽越、（即今闽川。）西瓯骆越役属焉，（西瓯即骆越也，言西者以别东瓯耳。今南海郡西南怀泽等郡。）东西万馀里，南北数千里。及孝文帝初立，镇抚天下，乃为佗亲冢在真定，置守邑，岁时奉祠；召其从昆季，尊官厚赐宠之。诏陆贾使往谕之。贾至，南越王上书谢，愿为藩臣奉职贡。
至武帝建元四年，佗孙胡时，闽越王郢兴兵击南越边邑。胡使人上书曰： 两越俱为藩臣，无得擅兴兵相攻击。今东越擅侵臣，臣不敢兴兵，唯天子诏之。 於是天子多南越义，守职约，为遣两将往讨闽越。淮南王安上书谏曰： 夫越，方外之地，劗发文身之人也，（越人劗发，古翦字也，劗与翦同。）不可以冠带之国法度理也。自三代之盛，胡、越不与受正朔，非强不能服，威不能制也；以为不居之地，不牧之人，不足以烦中国也。（地不可居，而人不可牧养。）故古者封内甸服，（封内谓封圻千里之内。甸服主理王田，以供祭祀也。）封外侯服，（封外，千里之外。侯，候也，为王者斥候。）侯卫宾服，（侯服之外又有卫服，宾见於王，侯卫二服同为宾也。）蛮夷要服，（又在侯卫之外，而居九州之内者。要言以文德要束之耳。）戎狄荒服。（此在九州之外者也。荒言其荒忽绝远，来去无常。）远近之势异也。自汉初定以来七十二年，吴、越人相攻击者不可胜数，然天子未尝举兵而入其地也。臣闻越非有城郭邑里也，处谿谷之间，篁竹之中，（竹丛也。竹田曰篁。）习於水斗，便於用舟，地深昧而多水险。（味，暗也，言多草木。）中国之人不知其势阻而入其地，虽百不当其一。得其地，不可郡县也；攻之，不可暴取也。以地图察其山川要塞，相去不过寸数，而閒独数百千里，阻险林丛，弗能尽著。（不可尽载於图。著，张许反。）视之若易，行之甚难。今自攻击，而陛下以兵救之，是反以中国而劳蛮夷也。（疲劳中国之人於蛮夷之地。）且越人愚戆轻薄，（戆，陟降反。）负约反覆，其不用天子之法度，非一日之积也。壹不奉诏，举兵诛之，臣恐后兵革无时得息也。今发兵行数千里，资衣粮，入越地，舆轿而隃岭，（轿音桥，谓隘道舆车也。）拕舟而入水，（拕，曳也，音佗。）夏月暑时，欧洩霍乱之病相随属也。曾未接刃，死伤者必众矣。且越人寡力薄材，不能陆战，又无车骑弓弩之用，然而不可入者，以保地险，而中国之人不能其水土也。（能，堪。）南方暑湿，近夏瘅热，（瘅，黄病，丁幹反。）暴露水居，蝮蛇蠚虫，（蠚，毒也，音壑。）疾疫皆作，兵未血刃而病死十二三，虽举越国而虏之，不足以偿所亡。（举谓总取也。）臣闻道路言，闽越王弟甲弑王而杀之，（甲者闽王弟之名。）甲以诛死，其人未有所属。陛下若欲来内，处之中国，使重臣临存（谓省问。）以招致之，此必携幼扶老以归圣德。若陛下无所用之，则继其绝世，存其亡国，建其王侯，此必委质为藩臣，代供贡职。陛下以方寸之印，丈二之组，不劳一卒，不顿一戟，（顿音钝。）而威德并行。今以兵入其地，必雉兔逃入山林险阻。（如雉兔之逃窜，而入山林险阻之中。）背而去之，则复相群聚；留而守之，历岁经年，则士卒罢倦，（罢音疲。）食粮乏绝，男子不得耕稼树种，妇人不得纺绩织纴。（纴，女今反。）陛下以四海为境，九州为家，生人之属皆为臣妾，人徒之众足以奉千官之供，租税之收足以给乘舆之御，号令天下，四海之内莫不响应。陛下垂德惠以覆育之，使元元之甿安生乐业，则泽被万代，传之子孙。夷狄之地何足以为一日之间（閒读曰闲。得其地物不足为一日闲暇之虞。）而烦汗马之劳乎？ 帝不从。兵未逾岭，闽越王弟馀善杀郢以降，於是罢兵。
后至孙兴立。其母太后本中国人，劝王及幸臣上书请比内诸侯，三岁一朝。其相吕嘉不欲，遂反，攻杀太后、王，尽杀汉使者，立胡长男建德为王，发兵守要害处。於是令越人及江淮以南楼船十万师往讨之。元鼎五年秋，卫尉路博德为伏波将军，自桂阳，下汇水；（今连山郡有汇水，通四会。或作湟。汇音会。）主爵都尉杨仆为楼船将军，出章郡，下横浦；（今南康郡太康县西南。）故归义越侯二人（故越人，降为侯。）为戈船、下濑将军，（濑，水流沙上也。伍子胥有戈船以载干戈，因谓之戈船。）出零陵，（今郡。）或下离水，（今桂江。）或抵苍梧；（今郡。）使驰义侯（越人，名遗。）因巴蜀罪人，发夜郎兵，下牂牁江：咸会番禺。元鼎六年冬，楼船将军将精卒先陷寻陿，破石门，（今南海郡北。）得越船粟，因推而前，挫越锋。伏波将军将罪人道远后期，与楼船会，乃有千馀人，遂俱进。楼船居前，至番禺。建德、嘉皆城守。楼船自择便处，居东南面，伏波居西北面。会暮，楼船攻败越人，纵火烧城。越素闻伏波，暮，不知其兵多少。伏波乃遣使招降者，赐印绶，复纵令相招。（来降者即赐以侯印，而放令还，更相招谕。）楼船力攻烧敌，反驱而入伏波营中。迟明，（迟，丈二反。）城中皆降伏波。吕嘉、建德以夜与其属数百人亡入海。伏波遣人追。以故其校司马苏弘得建德，越郎都稽（越中所置郎。）得嘉。戈船、下濑将军兵及驰义侯所发夜郎兵未下，南越已平。遂以其地为儋耳、珠崖、南海、苍梧、郁林、合浦、交趾、九真、日南九郡，（并今郡地，惟交趾则今安南也。）置交趾刺史领。自佗王后凡五代，九十三岁而亡焉。
其珠崖、儋耳二郡在海洲上，东西千里，南北五百里。（今珠崖等郡地。）其渠帅贵长耳，皆穿珠而縋之，垂肩三寸。武帝末，珠崖太守会稽孙幸调广幅布献之，蛮不堪役，遂攻郡杀幸。幸子豹合率善人还复破之，自领郡事，讨击馀党，连年乃平。豹遣使封还印绶，上书言状，制诏即以豹为珠崖太守，（即，就也。）威政大行，献命岁至。中国贪其珍赂，渐相侵侮，故率数岁一反。
至元帝时，珠崖数反。贾谊孙捐之上书请不击，曰： 臣闻尧、舜、禹三圣之德，地方不过数千里，西被流沙，东渐於海，朔南暨声教，迄於四海，欲与声教即理之，不欲与者不彊理也，故君臣歌德，含气之物，各得其宜。武丁、成王，殷、周之大仁也，然地东不过江黄，西不过氐羌，南不过蛮荆，北不过朔方，是以颂声并作，视听之类，咸乐其生，越裳氏重九译而献，此非兵革之所能致。及其衰也，南征不还。以至於秦，兴兵远攻，贪外虚内，务欲广地，不虑其害，而天下溃畔。赖圣汉为百姓请命，平定天下。至孝文皇帝，偃武行文，则断狱数百，人赋四十，丁男三年而一事。时有献千里马者，诏不受，其令四方无来献。至孝武皇帝，以国富人逸，攘卻匈奴，西连诸国，至於安息，东过碣石，以玄菟、乐浪为郡，更移营塞，制南海以为九郡，则天下断狱万数，人赋数百，造盐铁酒榷之利以佐用度，犹不能足。当此之时，寇贼并起，征伐不休之故也。今陛下不忍涓涓之忿，欲驱士众挤之大海之中，快心幽冥之地，非所以救助饥馑，保全元元也。诗云： 蠢尔蛮荆，大邦为雠 。自古而患之久矣，何况乃服其南万里之蛮乎？骆越之人，父子同川而浴，相习以鼻饮，与禽兽无异，本不足郡县置也。颛颛独居一海之中，雾露气湿，多毒草虫蛇水土之害，人未见虏，战士自死。又非独珠崖有珠犀玳瑁也，弃之不足惜，不击不损威。其人譬犹鱼鳖，何足贪也。臣窃以往者羌军言之：暴师曾不一年，兵出不逾千里，费四十馀万万，大司农钱尽，乃以少府禁钱续之。夫一隅为不善，费尚如此，况於劳师远攻，亡士无功乎！求之往古则不合，施之当今又不便。臣愚以为非冠带之国，禹贡所及，春秋所理，皆可且无以为。 至初元三年，遂罢之。凡立郡六十五岁。
凡交趾所统，虽置郡县，而言语各异，重译乃通。人如禽兽，长幼无别。项髻徒跣，（为髻於项上。）以布贯头而著之。后颇徙中国罪人，使杂居其閒，乃稍知言语，渐见礼化。
光武中兴，锡光为交趾，任延守九真，（交趾、九真并今郡地。）於是教其耕稼，制为冠履。初设媒娉，始知姻娶，建立学校，导之礼义。
建武十六年，交趾女子徵侧及其妹徵贰反，攻郡。徵侧者，麊泠县雒将之女也，（麊音麋，今承化郡地。）嫁为朱鸢人诗索妻，甚雄勇。（汉朱鸢今安南府县。）交趾太守苏定以法绳之。侧忿，故反。於是九真、日南、合浦蛮俚皆应之，凡略六十五城，自立为王。交趾刺史及诸太守仅得自守。十八年，遣伏波将军马援、楼船将军段志，发长沙、（今长沙、衡阳郡地。）桂阳、（今桂阳、连山郡地。）零陵、（今零陵、江华郡地。）苍梧（今蒙山、开江、苍梧、浔江郡地。）兵万馀人讨之。明年夏四月，援破交趾，斩徵侧、徵贰等，馀皆降散。进击九真贼都阳等，破降之。徙其渠帅三百馀口於零陵，岭表悉平。
章帝元和初，日南徼外蛮夷究不事人（蛮夷别号。）邑豪献生犀、白雉。
和帝永元中，日南、象林（在日南郡界，今林邑国。）蛮夷二千馀人寇掠百姓，於是置象林将兵长史，以防其患。
顺帝永和二年，日南、象林徼外蛮夷区怜等数千人攻象林县，烧城寺，杀长吏。州郡并力讨之，不利。帝召公卿百官及四府掾属，（大尉、司马、司空、大将军府。）问其方略，皆议遣荆、（今南阳、江陵、江夏、安陆、义阳、长沙、衡阳等郡地。）扬、（今淮南广陵等郡，江南丹阳等郡、江西章郡等地。）兖、（今陈留、灵昌、东平、济阳、济阴等郡地。）荆河（今颍川、汝南、淮阳、睢阳、汝阴等郡。）四万兵赴之。大将军从事中郎李固駮曰： 若荆、扬无事，发之可也。今二州盗贼，盘结不散，而复扰动，必更生患。又兖州、荆河之人，远赴万里，诏书迫促，必致叛亡。军行三十里为程，而去日南九千馀里，三百日乃到，计人廪五升，（古升小，故曰五升。）用米六十万斛，不计将吏驴马之食，但负甲自致，费便若此。九真、日南相去千里，发其吏人，犹尚不堪，何况四州之卒以赴万里之艰哉！前中郎将尹就讨益州叛羌，益州谚曰： 虏来尚可，尹来杀我！ 后就徵还，以兵付刺史张乔，乔因其将吏，旬月之间，破殄寇虏。此发将无益之效，州郡可任之验也。宜更选有勇略仁惠任将帅者，以为刺史、太守，悉使往止交趾府下。（时刺史理广信，今苍梧郡苍梧县。）今日南兵单无穀，守既不足，战又不能，可一切徙其吏人北依交趾，事静之后，乃令归本。还募蛮夷，使自相攻。有能反间致头首者，许以封侯裂土之赏。故并州刺史长沙祝良，性多勇决，又南阳张乔，前在益州有破虏之功，皆可任用。昔文帝就加魏尚为云中守，哀帝即拜龚舍为太山太守，宜即拜良等，便道之官。 於是拜祝良为九真太守，张乔为交趾刺史。乔、良至，单车入贼地，设方略，招以威信，岭外复平。其后屡为反叛，州郡兵讨降之。
至灵帝建宁三年，郁林（今郡）太守谷永以恩信招降乌浒人十馀万内属，皆受冠带，开置七县。然自汉以后，列置州县，獠俗难理，率数岁一乱，终不足为大患。（大唐大历中，循州刺史哥舒晃袭杀岭南节度使吕崇贲，据广州反，诏户部尚书路冀公嗣恭总兵讨之。晃率其徒守拒，凡三岁而灭。）
海南序略
海南诸国，汉时通焉。大抵在交州南及西南，居大海中洲上，相去或三五千里，远者二三万里。乘舶举帆，道里不可详知。外国诸书虽言里数，又非定实也。其西与诸胡国接。元鼎中，遣伏波将军路博德开百越，置日南郡。其徼外诸国，自武帝以来皆献见。后汉桓帝时，大秦、天竺皆由此道遣使贡献。及吴孙权，遣宣化从事朱应、中郎康泰使诸国，其所经及传闻，则有百数十国，因立记传。晋代通中国者盖鲜。及宋齐，至者有十馀国。自梁武、隋炀，诸国使至逾於前代。大唐贞观以后，声教远被，自古未通者重译而至，又多於梁、隋焉。其无异闻，亦不复更记。
黄支
黄支国，汉时通焉。合浦、日南之南三万里，俗略与珠崖相类。自武帝以来皆献见，有明珠、玉璧、琉璃、奇石、异物。大珠至围二寸以下，而至圆者，置之平地，终日不停。
哥罗
哥罗国，汉时闻焉。在槃槃东南，亦曰哥罗富沙罗国云。其王姓矢利婆罗，名米失钵罗。其理城累石为之。城有楼阙，门有禁卫，宫室覆之以草。国有二十四州而无县。庭列仪仗，有纛，以孔雀羽饰焉。兵器有弓、箭、刀、槊、皮甲。征伐皆乘象，一队有象百头，每象有百人卫之。象鞍有钩栏，之中有四人，一人执槊，一人执弓矢，一人执殳，一人执刀。赋税人出银一铢。国无蚕丝、麻纻，唯出古贝布。畜有牛，少马。其俗，非有官者不得上发裹头。又嫁娶初问婚，惟以槟榔为礼，多者至二百盘。成婚之时，唯以黄金为财，多者至二百两。妇人嫁讫则从夫姓。音乐有琵琶、横笛、铜钹、铁鼓、簧。吹蠡击鼓。死亡则焚尸，盛以金甖，沈之大海。
林邑
林邑国，秦象郡林邑县地。汉为象林县，属日南郡，古越裳之界也，在交趾南，海行三千里。其地纵广可六百里，去日南界四百馀里。其南，水步道二百馀里，有西屠夷，亦称王焉，马援所植两铜柱，表汉界处也。（马援北还，留十馀户於铜柱处。至隋有三百馀户，悉姓马，土人以为流寓，号曰 马流人 。铜柱寻没，马流人常识其处。林邑国记： 马援树两铜柱於象林南界，与西屠国分汉之南境。 又云： 铜柱山周十里，形如倚盖，西跨重岩，东临大海。 屈璆道里记又云： 林邑大浦口有五铜柱焉。 ）后汉末大乱，县功曹姓区，有子曰连，杀县令，自号为王，子孙相承。吴时通使。其后王无嗣，外孙范熊代立。熊死，子逸代立。
其国有金山，石皆赤色，其中生金，金夜则出飞，状如萤火。又出玳瑁、贝齿、古贝、沈木香。古贝者，树名也，其华成时如鹅毳，抽以绩纺作布，洁白与纻布不殊，亦染成五色，织为斑布也。沈木香，土人破断之，积以岁年，朽烂而心节独在，置水中则沈，故名曰沈香。次不沈者曰栈香也。又出猩猩兽。（尔雅云： 肉之美者，猩猩之唇。 ）多琥珀。松脂沦入地，千岁为茯苓，又千岁为琥珀。又云枫脂为之。琥珀在地，其上及旁不生草木，深者或八九尺，大如斛，削去皮成焉，初如桃胶，凝成乃坚。其金宝物产，大抵与交趾同。
以塼为城，蜃灰涂之。居处为阁，名曰干阑，皆开北户以向日，或东西无定。尊官有二：其一曰西那婆帝，其二曰萨婆地歌。其属官三等：其一伦多姓，次歌伦致帝，次乙地伽兰。外官分为二百馀部，其长官曰弗罗，次曰阿伦，如牧宰之差也。书树叶为纸，施椰叶为席。男女皆以横幅古贝绕腰以下，谓之干漫，亦曰都漫。穿耳贯小镮。贵者著革履，贱者跣行。自林邑、扶南诸国皆然也。其王戴金花冠，形如章甫，加璎珞，出则乘象，吹螺击鼓，罩古贝繖，以古贝为幡旗。国不设刑法，有罪者使象蹋杀之。林邑浦外有不劳山，罪人亦送此山，令其自死。其大姓号婆罗门，嫁娶必用八月。女先求男，由贵男而贱女也。同姓还相婚姻。人性凶悍，果於战斗。有弓、箭、刀、槊，以竹为弩。乐有琴、笛、琵琶、五弦，颇与中国同。每击鼓以警众，吹蠡以即戎。其人深目高鼻，发拳色黑。妇人椎髻。四时暄暖，无霜雪。王死七日而葬，有官者三日，庶人一日。皆以函盛尸，鼓舞导从，轝至水次，积薪焚之。收馀骨，王则内金甖中，沈之於海；有官者以铜，沈之海口；庶人以瓦，送之於江。男女截发，随丧至水次，尽哀而止。其寡妇孤居，散发至老。人皆奉释法，文字同於天竺。王事尼乾道，铸金银人像大十围。
至晋武帝太康中又来贡献。成帝咸康二年，范逸死，奴文篡位。奴文昔尝北至洛阳商货，因教王作宫室兵车器械，王爱信之，使为将，乃谮王诸子，或徙或奔。及王死无嗣，遂自立为王。乃攻旁国，并之，有众四五万。至穆帝永和三年，文率其众攻陷日南，（今郡地。）遂据其地，告交州刺史朱蕃，（交州，今安南府。）求以日南北鄙（今郡地。）横山为界。初，徼外诸国尝赍宝物自海路来贸货贿，而交州刺史、日南太守多贪利侵侮，十折二三，由是诸国怨愤。且林邑少田，故贪日南之地。文又袭九真，（今郡地。）害士庶十八九。文死，子佛立，犹屯日南。九真太守灌邃率兵讨佛，走之，邃追至林邑。时五月立表，日在表北，影在表南九寸一分，自北影之南，故开北户以向日，此大较也。佛乃请降。其后频寇日南、九德之郡，（今安南日南郡界。）杀伤甚多，交州遂至虚弱。至佛曾孙文敌，后为扶南王子当根纯所杀。大臣范诸农平其乱，而自立为王。死，子阳迈立。死，其子咄立，复名曰阳迈。（初其父阳迈母始产，梦人以金藉之。夷人谓金曰阳迈，故为名。至咄纂父业，又名焉。）宋文帝元嘉中，侵暴日南、九德诸郡。（宋九德郡今安南日南郡界。）宋使振武将军宗元幹讨之，克林邑。阳迈父子并挺身奔逃。所获珍异皆是未名之宝。又销其金人，得黄金数十万斤。其后累代，自宋、齐、梁、陈皆遣使朝贡。
隋文帝既平陈，后遣大将军刘方率步骑万馀击之。其王梵志率其徒乘象而战。方多掘小坑，草覆其上，因以兵挑之。梵志悉众而阵，方伪北走，梵志逐之，其象多陷，转相惊骇，军遂乱。方纵兵击，大破之。遂弃城而走。方入其都，获其庙主十八枚，皆铸金为之，盖有其国十八叶矣。方既平其国，班师，故地遂空。梵志收拾遗人，别建国邑。
至大唐贞观中，其王范头利死，率国人共立头利女为王。诸葛地者，头利之姑子。女王独任，国中不宁。大臣可伦翁定乃立地为王，妻之以女主，其国乃定。诸葛地自立后，遣使可伦因地盘献火珠，状如水精，日正午时，以珠承影，取艾衣之，火见，云得之於罗刹国。（今之环王国主即梵志之后，在日南郡西，陆行二十馀日方至。）
扶南
扶南国在日南郡之南，海西大岛中，去日南可七千里，在林邑西南三千馀里。其境广袤三千馀里。国俗本裸，文身被发，（裸，郎果反。）不制衣裳。其先有女人为王，号曰柳叶，年少壮健，有似男子。其南有激国人名混溃来伐，柳叶降之，遂以为妻。恶其裸露形体，乃穿叠布贯其首，理其国。子孙相传。至王混盘况死，国人立其大将范师蔓为王。蔓勇健有权略，以兵威伐旁国，咸服属之，自号扶南大王，开地五六千里。蔓死，国乱，大将范寻自立为王。是吴、晋时也。
土地坳下而平博，气候、风俗、物产大较与林邑同。有城邑宫室，国王居重阁，以木栅为城。海边生大若叶，长八九尺，编其叶以覆屋。国人亦为阁居。为船八九丈，广才六七尺，头尾似鱼。国王行乘象。人皆丑黑拳发，裸身跣行。耕种为务，一岁种，三岁获。又好雕文刻镂，食器多以银为之。出金钢，可以刻玉，状似紫石英，其所生乃在百丈水底盘石上，如锺乳，人没水取之，竟日乃出，以铁鎚之而不伤，铁乃自损，以羖羊角扣之，漼然冰泮。贡赋以金、银、珠、香。亦有书记府库，文字类胡。
吴时遣康泰、朱应使於寻国，国人犹裸，唯妇人著贯头。泰、应谓曰： 国中实佳，但人亵露可怪耳。 寻始令国内男子著横幅，今干漫也。大家乃截锦为之，贫者以布。又有老雕，入海为玳，可以裁作马勒，谓之珂西。晋泰始、太康中，皆遣使贡献。东晋时有竺旃檀称王，亦遣使。
其后王姓娇陈如，本天竺婆罗门也。有神语曰： 应王扶南。 娇陈如南至盘盘，扶南人闻之迎而立焉。复改制度，用天竺法。今其国人居不穿井，数十家共一池引汲之。俗事天神，以铜为像，二面者四手，四面者八手，手各有所持，或小儿，或鸟兽，或日月。王坐则偏踞翘膝，垂左膝至地，以白叠敷前，设金盆香炉於其上。居丧则剃除鬓发。人无礼义，男女恣其奔随。
宋、齐、梁并献方物。隋时其国王姓古龙。诸国多姓古龙，讯耆老，言 昆仑无姓氏，乃 昆仑 之讹。 隋代遣使贡献。大唐武德后，亦频来贡。贞观中，又献白头国二人於洛阳。其国在扶南之西，在参半之西南，男女生皆素首，身又凝白，居山洞之中，四面岩崄，故人莫至，与参半国相接。
顿逊
顿逊国，梁时闻焉，（一曰典逊。）在海崎上，地方千里。有五王，并羁属扶南，北去扶南可三千馀里。其国之东界通交州，其西界接天竺、安息徼外诸国，贾人多至其国市焉。所以然者，顿逊回入海中千馀里，涨海无涯岸，船舶未曾得迳过也。其市东西交会，日有万馀人，珍物宝货无种不有。又有酒树，似安石榴，采其花汁，停酒瓮中，数日成酒。出藿香，插枝便生，叶如都梁，以裛衣。国有区拨等花十馀种，冬夏不衰，日载数十车货之。其花，燥更芬馥，亦末为粉，以傅身焉。
其俗又多鸟葬。将死，亲宾歌舞於郭外，有鸟如鹅，口似鹦鹉而红色，飞来万计，家人避之，鸟食肉尽乃去，烧其骨沈海中，以为上行人也，必生天。鸟若回翔不食，其人乃自悲，复以为己有秽，更就火葬，以为次行也。若不能生入火，又不被鸟食，以为下行也。
毗骞
毗骞国，梁时闻焉，在顿逊之外大海洲中，去扶南八千里。传其王身长丈二尺，头长三尺，自古来不死，莫知其年。其王神圣，知将来事，南方号曰长头王。国俗，有室屋衣服，啖粳米。其人言语小异扶南国。不受估客，有往者亦杀而啖之，是以商旅不敢至。王常楼居，不血食，不事神鬼。其子孙死如常人。
又传扶南东界即涨海，海中有大洲，洲上有诸薄国，国东有马五洲。复东行涨海千馀里，有燃火洲。其上有树生火中，洲左近人剥取其皮，纺绩作布，极得数尺，以为手巾，与蕉麻无异而色微青黑。若小有垢汙，则投火，复更精洁。
干陀利
干陀利国，梁时通焉，在南海洲上。其俗与林邑、扶南略同。出斑布、古贝、槟榔。槟榔特精好，为诸国之极。武帝天监中，遣使贡方物。
狼牙脩
狼牙脩国，梁时通焉，在南海中。其界东西三十日行，南北二十日行，北去广州二万四千里。其土气、物产与扶南略同，偏多栈、沈、婆律香等。其俗，男女皆袒而披发，以古贝布为干漫。其王及贵臣乃加云霞布覆髀，（薄计反。）以金绳为络带，金镮贯耳。女子则披布，以璎珞绕身。其国累塼为城，重门楼阁。王出乘象，有幡毦旗鼓，罩白盖，兵卫甚设。武帝天监中，遣使献方物。其使云，立国以来四百馀年。
婆利
婆利国，梁时通焉，在广州东南海中洲上。自交趾浮海，南过赤土、丹丹国，乃至其国，去广州二月日行。国界东西五十日行，南北二十日行，有百三十六聚。土气暑热，如中国之盛夏，穀一岁再熟，草木常荣。海出文螺、紫贝。有石名蚶（火谈反）贝罗，初采之柔软，刻削为物，暴乾之，遂坚硬。有鸟名舍利，解人语。其国人皆黑色，穿耳附珰，披古贝如帊，及为都漫。王乃用斑丝者，以璎珞绕身，头著金长冠，高尺馀，形如弁，缀以七宝之饰，带金装剑，偏坐金高座，以银蹬支足。侍女皆为金花杂宝之饰，或持白毦拂及孔雀扇。王出，以象驾舆，施羽盖珠帘，其导从吹螺击鼓。国人善投轮刃，其大如镜，中有窍，外锋如锯，远以投人，无不中。其馀兵器与中国略同。
俗类真腊，物产同於林邑。王姓娇陈如，自古未通中国。武帝天监中来贡。隋大业中，又遣使贡献。其王姓刹利耶伽。大唐贞观中，又遣使朝贡。
槃槃
槃槃国，梁时通焉，在南海大洲中。北与林邑隔小海。自交州船行四十日，至其国。其王曰杨栗翨。（音翅。）栗翨父曰杨德武连，以上无得而纪。百姓多缘水而居。国无城，皆竖木为栅。王坐金龙床，每坐，诸大人皆两手交抱肩而跽。（暨几反。）又其国多有婆罗门，自天竺来，就王乞财物。王甚重之。其大臣曰〈孛夂〉郎索滥，次曰昆仑帝也，次曰昆仑〈孛夂〉和，（胡卧反。）次曰昆仑〈孛夂〉帝索甘且。其言昆仑、古龙，声相近，故或有谓为古龙者。其在外城者曰那延，犹中夏刺史、县令。其矢多以石为镞，槊则以铁为刃。有僧尼寺十所，僧尼读佛经，皆肉食而不饮酒。亦有道士寺一所，道士不饮食酒肉，读阿脩罗王经，其国不甚重之。俗皆呼僧为比丘，呼道士为贪。隋大业中，亦遣使朝贡。
赤土
赤土国，隋时通焉，扶南之别种也。直崖州之南，渡海水行，便风十馀日，经鸡笼岛至其国。所都土色多赤，因以为号。东波罗刹国，西罗婆国，南诃罗且国，北拒大海，地方数千里。王姓瞿昙氏，名利富多塞，不知有国近远。居僧祇城，亦曰师子城，有门三重，相去各百许步。王宫诸屋悉是重阁，北面而坐，座三重榻，衣朝霞布，冠金花冠，垂杂宝璎珞。王榻后作一木龛，以金银五香木杂钿之。龛后悬一金光焰，远视如项后。其官，萨陀伽罗一人，陀拏（拏，女除反。）达叉三人，伽利蜜迦三人，共掌政事。俱罗末帝一人，掌刑法。每城置那耶迦一人，钵帝一人。其俗皆穿耳翦发，无跪拜之礼。以香油涂身。俗敬佛，尤重婆罗门。妇人作髻於项后。男女通以朝霞朝云杂色布为衣。豪富之室，恣意华靡，唯金锁非王赐不得服用。冬夏常温，雨多霁少。种植无时，特宜稻、穄、（音祭。）白豆、黑麻，自馀物产多同於交趾。以甘蔗作酒，杂以紫瓜根。戏有双六、鸡卜。冬至之日，影直在下；夏至日，影在南。户皆北向。
炀帝时，募能通绝域。大业三年，屯田主事常骏、虞部主事王君政等应召。骏等自南海郡乘舟，昼夜二旬，每值便风，至焦石山而过。东南泊陵伽钵拔多洲，西与林邑相对，上有神祠焉。又南行，至师子石，自是岛屿连接。又行二三日，西见狼牙脩国之山，於是南达鸡笼岛，至於赤土之界，月馀至其国都。骏等奉诏书上阁，王以下至皆坐，宣诏讫，引骏等入宴。王前设两床，上并设草叶盘，方丈五尺，上有黄白紫赤四色之飰，牛、羊、鱼、鳖、猪、玳瑁之肉百馀品。延骏升床。从者坐於地席。及还，遣那耶迦随骏贡方物。既入海，见绿鱼群飞水上。浮海十馀日，至林邑，东南并山而行。（并音蒲浪反。）其海水阔千馀步，色黄气腥，舟行十日不绝，云是大鱼粪也。循海北岸，达於交趾。六年，还卻到中国焉。
真腊
真腊国，隋时通焉，在林邑西南，本扶南之属国也。去日南郡舟行六十日而至，南接车渠国，西有朱江国。王姓刹利，自其祖渐以强盛，至其王质多斯那，遂兼扶南而有之。死，子伊奢那先代立。大业中，遣使朝贡。居於伊奢那城，郭下二万馀家。城中有大堂，是其王听政之所。大城三十所，城有数千家，各有部帅，官名与林邑同。其王坐五香七宝床，施宝帐，以文木为竿，象牙金钿为壁，状如小屋，悬金光焰，有同於赤土。有五大臣及诸小臣。朝於王者，辄於阶下三稽首。王唤上阶则跪，以两手抱膊，绕王环坐，议政事讫，跪伏而去。
其国与参半、朱江二国和亲，数与林邑、陀洹二国战争。王初立之日，所有兄弟并刑残之，或去一指，或劓其鼻，别处供给，不得仕进。人形小而色黑，妇人亦有白者，悉拳发垂耳，性气捷劲。居处器物颇类赤土。以右手为净，左手为秽。饮食多酥酪、沙糖、粇粟、米饼。欲食之时，先取杂肉羹与饭相和，手揣而食之。
其国北多山阜，南有水泽，地气尤热。有婆那娑树，无花，叶似柿，实似冬瓜。菴罗树，花叶似枣，实似李。毗野树，花似木瓜，叶似杏，实似楮。婆田罗树，花叶实并似枣而小异。歌毕佗树，花似林檎，叶似榆而厚大，实似李，其大如升。自馀多同九真。海中有鱼名建同，四足，无鳞，其鼻如象，吸水上喷，高五六十尺。有浮湖鱼，其形似〈鱼且〉，觜如鹦鹉，有八足。多大鱼，半身出水，睹之如山。每五六月中，毒气流行，即以白猪、白牛、白羊於城西门外祠之；不然者，五穀不登，六畜多死，人众疾疫。东有神名婆多利，祭用人肉。其王年别杀人，以夜祠祷，有守卫者千人。其敬鬼如此。多奉佛法，尤信道士，佛及道士立像於馆。大唐武德六年，遣使献方物。
罗刹
罗刹国在婆利之东。其人极陋，朱发黑身，兽牙鹰爪。时与林邑人作市，辄以夜，昼日则掩其面。隋炀帝大业三年，遣使常骏等使赤土国，至罗刹。
投和
投和国，隋时闻焉，在海南大洲中，真腊之南。自广州西南水行百日，至其国。王姓投和罗，名脯邪乞遥，理数城。覆屋以瓦，并为阁而居。屋壁皆以彩画之。城内皆王宫室，城外人居可万馀家。王宿卫之士百馀人。每临朝，则衣朝霞，冠金冠，耳挂金环，颈挂金涎衣，（涎，叙连反）足履宝装皮履。官属有朝请将军，总知国政。又有参军、功曹、主簿、城局、金威将军、赞理、赞府等官，分理文武。又有州及郡、县。州有参军，郡有金威将军，县有城局，为其长官，初至，各选官僚助理政事。刑法：盗贼多者死，轻者穿耳及鼻并钻鬓，私铸银钱者截腕。国无赋税，俱随意贡奉，无多少之限。多以农商为业。国人乘象及马。一国之中，马不过千匹，又无鞍辔，唯以绳穿颊为之节制。音乐则吹蠡、击鼓。死丧则祠祀哭泣，又焚尸以甖盛之，沈於水中。若父母之丧，则截发为孝。其国市六所，贸易皆用银钱，小如榆荚。有佛道，有学校，文字与中夏不同。讯其耆老，云：王无姓，名齐杖摩。其屋以草覆之。王所坐塔，圆似佛塔，以金饰之，门皆东开，坐亦东向。
大唐贞观中，遣使奉表，以金函盛之。又献金榼、（苦盍反。）金锁、宝带、犀、象、海物等数十品。
丹丹
丹丹国，隋时闻焉，在多罗磨罗国西北，振州东南。（振州今延德郡，珠崖同岛上。）王姓刹利，名尸陵伽，理所可二万馀家，亦置州县以相统领。王每晨夕二时临朝。其大臣八人，号曰八座，并以婆罗门为之。王每以香粉涂身，冠通天冠，挂杂宝璎珞，身衣朝霞，足履皮屦，近则乘舆，远则驭象。其攻伐则吹蠡击鼓，兼有幡旗。其刑法，盗贼无多少皆杀之。土出金银、白檀、苏方木、槟榔。其穀唯稻。畜有沙牛、羖羊、猪、鸡、鹅、鸭、獐、鹿，鸟有越鸟、孔雀，果蓏（力果反）有蒲桃、石榴、瓜、瓠、菱、莲，菜有葱、蒜、蔓青。
边斗
边斗国、（一云班斗。）都昆国、（一云都军。）拘利国、（一云九离。）比嵩国，并隋时闻焉。扶南度金邻大湾南行三千里，有此四国。其农作与金邻同。其人多白色。都昆出好栈香、藿香及流黄。其藿香树生千岁，根本甚大，伐之，四五年木皆朽败，唯中节坚固，芬香独存，取以为香。
杜薄
杜薄国，隋时闻焉，在扶南东涨海中，直渡海数十日而至。其国人貌白皙，皆有衣服。国有稻田。女子作白叠华布。出金、银、铁，以金为钱。出鸡舌香，可含，以香不入衣服。鸡舌其为木也，气辛而性厉，禽兽不能至，故未有识其树者。华熟自零，随水而出，方得之。杜薄洲有十馀国，城皆称王。
薄剌
薄剌国，隋时闻焉，在拘利南海湾中。其人色黑而齿白，眼正赤，男女并无衣服。
〈孛夂〉焚
〈孛夂〉焚洲，抱朴子云：〈孛夂〉焚洲在南海中，薰绿水胶所出，胶如枫脂矣，所以不可多得者，止患狤犭屈（上音吉，下音屈。）兽啖人。此兽大者重十斤，状如水獭，其头身及他处了无毛，唯从鼻上以竟脊至尾上有毛，广一寸许，青毛长三四分许，其无毛处则如韦囊。人张捕得之，斩刺不伤，积薪烈火，缚以投火中，薪尽而此兽不焦。须以大杖打之，皮不伤而骨碎都尽，乃死耳。
火山
火山国，隋时闻焉，去诸薄东五千里。国中山皆有火，虽雨不息。火中有白鼠。扶南土俗传云：火洲在马五洲之东可千馀里。春月霖雨，雨止则火燃洲上，林木得雨则皮黑，得火则皮白。诸左右洲人，以春月取其木皮，绩以为布，或作灯炷布。若小秽，投之火中便洁。
又有加营国北、诸薄国西山周三百里，从四月火生，正月火灭。火燃则草木叶落，如中国寒时。人以三月至此山，取木皮绩为火浣布。
无论
无论国，隋时闻焉，在扶南西二千馀里。其国大道左右夹种枇杷树及诸华果，行其下常有玄阴。十里一亭，亭皆有井。食麦饭，饮蒲桃酒，如胶，若饮，即以水和之，味甚甘美。
婆登
婆登国在林邑南，海行二月，东与诃陵，西与迷黎车接，北邻大海。风俗与诃陵同。种稻每月一熟。有文字，书於贝多叶。其死者，口实以金，又以金钏贯於四支，然后加以婆律膏及檀、沈、龙脑等香，积薪以燔之。大唐贞观二十一年，遣使朝贡。
乌笃
乌笃国在中天竺南，一名乌伏那。地方五千馀里。百姓殷实，人性懦弱，颇诡诈，尤工禁术，笃信佛法。文字礼仪略同天竺。自古不通中国。大唐贞观中，其王达摩因陀诃斯遣使献龙脑香。
陀洹
陀洹国在堕和罗西北。大唐贞观中，遣使献鹦鹉，毛羽皓素，头上有红毛数十茎，与翅齐。
诃陵
诃陵国在真腊之南。大唐贞观中，遣使献金花等物。王之所居，竖木为城，造大屋重阁，覆以椶榈皮。（榈音闾。）所座床悉以象牙为之。亦以象牙为席。食以手擐之。（擐，古患反。）又以椰树花为酒，饮之亦醉。有山穴，每涌而出盐，国人取之以食。
其国别有毒人，与常人同止宿，则令身上生疮；与之交合，便即致死。若涎液霑著草木，即枯。其人身死，不烂不臭。
多蔑
多蔑国，大唐贞观中通焉，在南海边，国界周回可一月行。南阻大海，西俱游国，北波剌国，东真陀桓国。户口极多。置三十州，不役属他国。有城郭、宫殿、楼橹，并用瓦木。以十二月为岁首。其物产有金、银、铜、铁、象牙、犀角，朝霞、朝云等布。其俗交易用金、银、朝霞等衣服。百姓二十而税一。五穀、蔬菜与中国不殊。
多摩长
多摩长国居於海岛，东与婆凤，西与多隆，南与半支跋，华言 五山 也，北与诃陵等国接。其国界东西可一月行，南北可二十五日行。其王之先，龙子也，名骨利。骨利得大鸟卵，剖之得一女子，容色殊妙，即以为妻。其王尸罗劬佣伊说，即其后也。大唐显庆中，遣使贡献。
其俗无姓。王居以栅为城，以板为屋，坐师子座，东面坐。衣物与林邑同。胜兵二万馀人。无马，有弓、刀、甲、槊。婚姻无同姓之别。其食器有铜、铁、金、银。所食尚酥、乳酪、沙糖、石蜜。其家畜有羖羊、水牛，野兽有獐、鹿等。死亡无丧服之制，以火焚其尸。其音乐略同天竺。有波那婆、宅护遮、菴磨、石榴等果，多甘蔗。从其国经薛卢都、思诃卢、君那卢、林邑等国，达於交州。
哥罗舍分
哥罗舍分在南海之南。其国地接堕和罗国。胜兵二万人。其王蒲越伽摩，大唐显庆五年，遣使朝贡。
