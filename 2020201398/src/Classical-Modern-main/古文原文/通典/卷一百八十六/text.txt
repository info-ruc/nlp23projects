<strong>边防二</strong>
东夷下
高句丽
高句丽，后汉朝贡，云本出於夫馀先祖朱蒙。朱蒙母河伯女，为夫馀王妻，为日所照，遂有孕而生。及长，名曰朱蒙，俗言善射也。国人欲杀之，朱蒙弃夫馀，东南走渡普述水，至纥升骨城，遂居焉，号曰句丽，以高为氏。及汉武灭朝鲜，以高句丽为县，属玄菟郡。赐以衣帻、朝服、鼓吹，常从玄菟郡受之。后稍骄恣，不复诣郡，但於东界筑小城以受之，遂名此城为帻沟漊。 沟漊 者，句丽名城也。王莽时，发句丽兵以伐匈奴。其人不欲行，皆亡出塞为寇盗。莽更名高句丽王为下句丽侯。於是貊人寇边愈甚。光武建武八年，遣使朝贡，帝复其王号。
其国在辽东之东千里，南与朝鲜、濊貊，东与沃沮，北与夫馀接。地方二千里，多大山深谷，无原泽，随山谷而为居，少田业，力作不足以自资。其俗节於饮食，而好修宫室。以夫馀别种，而言语法则多同，而跪拜申一脚，行步皆走。凡有五族，有消奴部、绝奴部、顺奴部、灌奴部、桂娄部。本消奴部为王，稍微弱，后桂娄部代之。其置官有相加、对卢、沛者、古雏大加、主簿、优台、使者、皂衣先人。其俗淫，皆洁净，国中邑落男女，每夜群聚为倡乐。好祠鬼神、社稷、零星，以十月祭天，大会，名曰 东盟 。其国东有大穴，号禭神，亦以十月迎而祭之。其公会衣服皆锦绣，金银以自饰。大加、主簿皆著帻，如冠帻而无后。其小加著折风，形如弁。无牢狱，有罪，诸加评议便杀之，没入妻子为奴婢。婚娶之礼略无财币，若受财者谓之卖婢，俗甚耻之。父母及夫丧，其服制同於华夏，兄弟则限以三月。兵器有甲、弩、弓、箭、戟、槊、矛、鋋。乐有五弦琴、筝、筚篥、横吹、箫、鼓之属。赋税则绢布及粟，随其所有，量贫富差等输之。其马皆小，便登山。（本朱蒙所乘马种，即果下也。）畜有牛、豕，豕多白色。其人性凶急，有气力，习战斗，好寇抄，沃沮、东濊皆属焉。又有小水貊。句丽作国，依大水而居。（汉辽东郡西安平县北有小水，南流入海，句丽之别种，依小水作居，因名之为小水貊。）出好弓，所谓貊弓是也。
至其王宫，生而开目能视，国人憎之。及长勇壮，和帝时，频掠辽东玄菟等郡。宫死，玄菟太守姚光上言，欲因其丧发兵击之。尚书陈忠曰： 宫前桀黠，光不能讨，死而击之，非义也。宜遣吊问，因责让前罪。 安帝从之。明年，宫子遂成还汉生口，诣玄菟降。诏曰： 自今以后，不与县官战斗而自以亲附送生口者，皆与赎直，缣人四十匹，小口半之。 自尔率服，东陲少事。
其后王伯固死，有二子，长曰拔奇，小曰伊夷模。拔奇不肖，国人共立伊夷模为王。自伯固时数寇辽东，又受亡胡五百馀家。献帝建安中，拔奇怨为兄而不得立，与消奴加各将下户三万馀口诣公孙康降，还住沸流水。降胡亦叛伊夷模。伊夷模更作新国，都於丸都山下。拔奇遂往辽东，有子留句丽国，古雏加驳位居是也。伊夷模死，子位宫立。以曾祖名宫，生能开目视，及长大，果〈歹凶〉虐，（〈歹凶〉音凶。）今王生亦能视，句丽呼相似为位，似其祖，故名之为位宫。宫有勇力，便鞍马。魏齐王正始三年，位宫寇西安平。（在辽东。）五年，幽州刺史毌丘俭将万人出玄菟讨之，战於沸流。位宫败走。俭追至赪岘，悬车束马，登丸都山，屠其所都，斩首虏万馀级。六年，毌丘俭复讨之。位宫轻将诸加奔沃沮。俭使王颀追之，绝沃沮千馀里，到肃慎南界，刻石纪功。又刊丸都山、铭不耐城而还。
至位宫五叶孙钊，晋康帝建元初，慕容皝（音晃）率兵伐之，大败，单马奔走。皝乘胜追至丸都，焚其宫室，掠男女五万馀口以归。钊后为百济所杀。其后慕容宝以句丽王安为平州牧，封辽东、带方二国王。安始置长史、司马、参军官，后略有辽东郡。至孙高琏，东晋安帝义熙中，遣长史高翼献赭白马，以琏为营州诸军事、高丽王、乐浪郡公。宋元嘉中，又献马八百匹。自东晋、宋至於齐、梁、后魏、后周，其主皆受南北两朝封爵，分遣贡使。初后魏时，置诸国使邸，齐使第一，高丽次之。南齐武帝永明中，高丽使至，服穷葱，冠折风。中书郎王融戏之曰： 服之不衷，身之灾也。头上定是何物？ 答曰： 此即古弁之遗像也。 
自东晋以后，其王所居平壤城，（即汉乐浪郡王险城。自为慕容皝来伐，后徙国内城，移都此城。）亦曰长安城，随山屈曲，南临浿水，在辽东南千馀里。城内唯积仓储器械，寇贼至，方入同守。王别为宅於其侧。其外有国内城及汉城，亦别都也。复有辽东、玄菟等数十城，皆置官司以相统摄焉。（其地后汉时方二千里。至魏南北渐狭，才千馀里。至隋渐大，东西六千里。）其国中书籍，有五经、三史、三国志、晋阳秋、玉篇、字统、字林。
自琏七叶至元，隋文帝时，率靺鞨之众万馀骑寇辽西。隋遣汉王谅总兵讨之，次辽水，大遭疾疫，又乏粮。元复惶惧，遣使请罪，遂班师。至炀帝徵元入朝，不至。大业七年，帝亲征元。师度辽水，东城分道出师，顿兵於其城下。高丽婴城固守，帝命诸军攻之。又敕诸将： 高丽若降者，即宜抚纳，不得纵兵。 城将陷，贼辄言请降。诸将奉旨，不敢赴机，先令驰奏。比报至，贼守御亦备，随出拒战。如此者再三，帝不悟，食尽师老，输粮不继，诸军败绩，还者千人而已。是行也，唯於辽水西拔贼武列逻而已。还。九年，帝复亲征，乃敕诸军以便宜从事。诸将分道攻城，贼势日蹙。会杨玄感作乱，反书至，帝班师。兵部侍郎斛斯政，玄感之党，亡入高丽，高丽具知事实，悉锐兵来追，殿军多败。十年，又发天下兵。会盗贼蜂起，所在阻绝，军多失期，少至辽水，又属饥馑，六军递相掠夺，复多疾疫。自黄龙以东，骸骨相属，止泊之处，军人皆积尸以御风雨，死者十八九。高丽亦困弊於守御，遣使乞降，囚送斛斯政以赎罪。帝许之，顿於怀远镇，受其降款，旋师。仍徵元入朝，不至，帝更图后举。会天下大乱，不克复行。
大唐武德四年，遣使朝贡。其国建官有九等。其一曰吐捽，（昨没反。）旧名大对卢，总知国事；次曰太大兄；次郁折，（之悦反。）华言主簿；次太大夫使者；次皂衣头大兄，东夷相传所谓皂衣先人者也。以前五官掌机密，谋政事，徵发兵马，选授官爵。次大使者，次大兄，次收位使者，次上位使者，次小兄，次诸兄，次过节，次不过节，次先人。又有状古雏加，掌宾客，比鸿胪卿，以大夫使者为之。又有国子博士、大学博士、舍人、通事、典书客，皆以小兄以上为之。又，其诸大城置鳣（内屋反）萨，比都督；诸城置处闾近支，比刺史，亦谓之道使。其武官曰大模达，比卫将军，以皂衣头大兄以上为之；次末客，比中郎将，以大兄以上为之；其次领千人以下，各有差等。又其国有五部，皆贵人之族也：一曰内部，即后汉时桂娄部也；二曰北部，即绝奴部也；三曰东部，即顺奴部也；四曰南部，即灌奴部也；五曰西部，即消奴部也。碣石山在汉乐浪郡遂成县，长城起於此山。今验长城东截辽水而入高丽，遗址犹存。（按尚书云： 夹右碣石入於河。 右碣石即河赴海处，在今北平郡南二十馀里，则高丽中为左碣石。）又平壤城东北有鲁阳山，鲁城在其上。西南二十里有苇山，南临浿水。其大辽水源出靺鞨国西南山，南流至安市。小辽水源出辽山，西南流与大梁水会。大梁水在国西，出塞外，西南流注小辽水。马訾水（则移反）一名鸭绿水，水源出东北靺鞨白山，水色似鸭头，故俗名之。去辽东五百里，经国内城南，又西与一水合，即盐难水也。二水合流，西南至安平城，入海。高丽之中，此水最大，波澜清澈，所经津济，皆贮大船。其国恃此以为天堑，水阔三百步，在平壤城西北四百五十里，辽水东南四百八十里。（汉乐浪、玄菟郡之地，自后汉及魏，为公孙氏所据。至渊灭，西晋永嘉以后，复陷入高丽。其不耐，屯有、带方、安市、平郭、安平、居就、文城皆汉二郡诸县，则朝鲜濊貊、沃沮之地。）又遣使请道教。诏沈叔安将天尊像并道士至其国，讲五千文，开释玄宗，自是始崇重之，化行於国，有逾释典。
其后东部大人盖苏文弑其王高武，（其王元在位十八年，高武即元异母弟。）立其侄藏为主，自为莫离支。此官总选兵，犹吏部、兵部尚书也。於是号令远近，遂专国命。苏文须面甚伟，形体魁杰，衣服冠履皆饰以金采，身佩五刀，常挑臂高步，意气豪逸，左右莫敢仰视。常令武官贵人俯伏於地，登背上下马。七年二月，遣使内附，受正朔，请颁历，许之。
八年三月，高祖谓群臣曰： 名实之间，理须相副。高丽称臣於隋，终拒炀帝，此亦何臣之有！朕敬於万物，不欲骄贵，但据有土宇，务共安人，何必令其称臣以自尊大。可即诏述朕此怀也。 裴矩、温彦博进曰： 辽东之地，周为太师之国，汉家之玄菟郡耳。魏晋以前，近在提封之内，不可许以不臣。若以高丽抗礼，四夷必当轻汉。且中国之於夷狄，犹太阳之於列星，理无降尊，俯同藩服。 乃止。
贞观十八年二月，太宗谓侍臣曰： 高丽莫离支贼杀其主，尽诛大臣。夫出师吊伐，须有其名，因其杀君虐下，取之为易。 谏议大夫褚遂良进曰： 兵若度辽，事须克捷。万一不获，无以威柔远方，必更发怒，再动兵众。若至於此，安危难测。 太宗然之。兵部尚书李勣曰： 近者薛延陀犯边，必欲追击，但为魏徵苦谏遂止。向若讨伐，延陀无一人生还，可五十年间边境无事。 至十一月，以刑部尚书张亮为平壤道行军大总管，自莱州泛海趣平壤。又以特进李勣为辽东道行军大总管，趣辽东，两军合势。三十日，征辽东之兵集於幽州。十九年，太宗亲征渡辽。四月，李勣攻拔盖牟城，获口二万，以其城置盖州。勣又攻辽东城，拔之，以其城为辽州。六月，攻拔白岩城，以其城为岩州。遂引军次安市城，进兵以攻之。会高丽北部鳣萨高延寿、南部高惠真率靺鞨之众十五万来援，於安市城东南八里依山为阵。上令所司张受降幕於朝堂之侧，夜召文武躬自指挥。是夜有流星坠贼营中。明日及战，大破之。延寿、惠真率三万六千八百人来降。上以酋首三千五百人授以戎秩，迁之内地，馀三万人悉放还平壤城，靺鞨三千人并坑之。获马五万匹，牛五万头，甲一万领，因名所幸山为驻驆山。命许敬宗为文，勒石以纪其迹。遂移军於安市城南。久不克。九月，遂班师。先遣辽、盖二州户口渡辽，乃召兵马历於城下而旋。城主升城拜辞，太宗嘉其坚守，赐缣百匹以励事君者。二十一年，李勣复大破高丽於南苏。班师至颇利城，渡白狼、黄岩二水，皆由膝以下。勣怪二水狭浅，问契丹辽源所在。云： 此二水更行数里，合而南流，即称辽水，更无辽源可得也。 旋师之后，更议再行。
二十二年，司空房玄龄病亟，乃谓诸子曰： 当今天下清谧，咸得其宜。唯东讨不庭，方为国害。主上含怒意决，臣下莫敢犯颜。吾若不言，可谓衔恨入地。 遂封表切谏曰： 臣闻兵恶不戢，武贵止戈。当今圣化所覃，无远不服。自上古所不臣者，陛下皆能臣之；所不制者，皆能制之。详观古今为中国患害，无过突厥，遂能坐运神册，不下殿堂，大小可汗，相次束手，分典禁卫，执戟行间。其后延陀鸱张，寻就夷灭。铁勒慕义，请置州县。沙漠之北，万里无尘。至如高昌叛涣於流沙，吐浑首窜於积石，偏师薄伐，俱从平荡。高丽逋诛，莫能讨击。陛下责其逆乱，杀主虐人，亲总六军，问罪辽碣。未经旬日，即拔辽东。此圣主之所自知，微臣安敢备说。且陛下仁风被於率土，孝德彰於配天，兼众美而有之，靡不毕具，微臣深为陛下惜之重之，爱之宝之。易曰： 知进而不知退，知存而不知亡。 又曰： 知进退存亡而不失其正者，其唯圣人乎！ 由此言之，进有退之义，存是亡之机，得有丧之理。老臣所以为陛下惜之，盖谓此也。老子曰： 知足不辱，知止不殆。 臣谓陛下威名功德亦可足矣，拓地开疆亦可止矣。彼高丽者，边夷贱类，不足待以仁义，不可责以常礼。古来以鱼鳖畜之，宜从阔略。若必欲绝其种类，深恐兽穷则搏。且陛下每决死囚，必命三覆，进素食，停音乐，盖以人命所重，感动圣慈。况今兵士之徒，无一罪戾，无故驱之於辽城之间，委之於锋刃之下，使肝脑涂地，魂魄无归，令其老父、孤儿、寡妇、慈母，睹〈车慧〉（音卫）车而掩泣，抱枯骨而摧心，足以变动阴阳，感伤和气，实天下之冤痛也。伏愿陛下遵皇祖老子止足之诫，以保万代巍巍之名，许高丽自新，罢应募之众，自然华夷庆赖，远肃迩安。臣老病三公，朝夕入地，谨罄残魂馀息结草之诚，傥蒙录此哀鸣，即臣死且不朽。 
盖苏文死，其子男生嗣立，为其弟男建所逐，使其子献诚诣阙。高宗总章元年，遣司空李勣伐高丽。破其都平壤城，擒其王高藏并男建等，平其国，下城百七十六，户六十九万七千。二年，移高丽户二万八千二百配江淮以南、山南、京西。咸亨元年四月，其馀类有酋长剑牟岑者率众叛，立高藏外孙安舜为王。令左卫大将军高偘讨平之。其后馀众不能自保，散投新罗、靺鞨旧国，土尽入於靺鞨，高氏君长遂绝。
武太后圣历二年，鸾台侍郎、平章事狄仁杰上表请拔安东，复其君长，曰： 臣闻先王疆理天下，皆是封域之内，制井田，出兵赋，其有逆命者因而诛焉，罪其君，吊其人，存其社稷，不夺其财，非欲土地之广，非贪玉帛之货。至汉孝武籍四帝之资储，於是定朝鲜，讨西域，平南越，击匈奴，府库皆空，贼盗蜂起，百姓嫁妻卖子，流离於道路者万计。於是榷沽市利，算及舟车，笼天下货财而财用益屈。末年觉悟，息兵罢役，封丞相为富人侯。然而汉室中分，盖由此起，岂不戒哉！人有四支者，所以捍头目也。君有四方者，所以卫中国也。然以蝮蛇在手，既以断节全身；狼戾一隅，亦宜弃之存国。汉元帝罢珠崖之郡，宣帝弃车师之田，非恶多而好少也，知难即止，是为爱人。今以海中分为两运，风波漂荡，没溺至多，准兵计粮，犹苦不足。且中国之与蕃夷，天文自隔，辽东所守，已是石田，靺鞨遐方，更为鸡肋。今欲肥四夷而瘠中国，恐非通典。且得其地不足以耕织，得其人不足以赋税。臣请罢薛讷，废安东镇。三韩君长，高氏为其主，诚愿陛下体存亡继绝之义，复其故地，此之美名，高於尧舜远矣。 
东沃沮
东沃沮，后汉通焉。初，武帝灭朝鲜时，以其地为玄菟郡，后为夷貊所侵，徙郡於高句丽西北。至光武，以其渠帅为县侯，不耐、华丽、沃沮诸县皆为侯国。后汉末，犹置功曹、主簿诸曹，皆濊民作之。其诸邑落渠帅，皆自称三老，则故县国之制也。
其国在高句丽盖马大山之东，（盖音合。）东滨大海，北与挹娄、夫馀，南与濊貊接。其地东西狭，南北长，可折方千里。户五千。土肥美，背山向海，宜五穀，善田种。无大君主，有邑落长帅。人性质直强勇，便持矛步战。言语、饮食、居处、衣服有似句丽。其葬，作大木椁，长十馀丈，开一头为户。新死者先假埋之，令皮肉尽，乃取骨置椁中。家人皆共一椁，刻木如主，随死者为数焉。又有瓦钅历，（鎗也，音历。）置米其中，编悬之於椁户边。国小，迫於大国之间，遂臣属句丽。句丽复置其中大人为使者，使相主领，又使大加统之，（大加，句丽官号，所谓有马、牛、羊、狗加，其所部有大小。）责其租税，貂布鱼盐，海中食物，千里担负致之。又发其美女以为婢妾焉。
魏齐王正始五年，幽州刺史毌丘俭讨句丽。句丽王宫奔沃沮。遂进师击沃沮邑落，皆破之。宫又奔北沃沮。北沃沮一名置沟娄，去南沃沮八百馀里。其俗南北皆同，与挹娄接。挹娄喜乘船寇抄，北沃沮畏之，夏月常在山岩深穴中为守备，冬月冰冻，船道不通，乃下居村落。毌丘俭遣玄菟太守王颀追讨宫，尽其东界。耆老言，国人尝乘船捕鱼，遭风吹，数十日东到一岛，上有人，言语不相晓。其俗尝以七月取童女沈海。又言有一国亦在海中，纯女无男人。或传其国有神井，闚之辄生子。又说，得一布衣，从海中浮出，其身如中人衣，其两袖长三丈。又得一破船，随波出在海岸边，有一人项中复有面，生得之，与语不相通，不食而死。其城皆在沃沮东大海中。
挹娄
挹娄，魏时通焉，云即古肃慎之国也。周武王及成王时，皆贡楛矢、石砮。（楛音户。）尔后千馀年，虽秦汉之盛，莫能致也。常道乡公景元末来贡，献楛矢、石砮、弓、甲、貂皮之属。
其国在不咸山北，在夫馀东北千馀里，滨大海，南与北沃沮接，不知其北所极，广袤数千里。（袤，莫候反。）土地多山险，车马不通，人形似夫馀，而言语各异。有五穀、牛马、麻布，出赤玉、好貂。（所谓挹娄貂是也。）无君长，其邑落各有大人。处於山林之间，土气极寒，常为穴居，以深为贵，大家至接九梯。好养豕，食其肉，衣其皮。冬以豕膏涂身，厚数分，以御风寒。夏则裸袒，以尺布蔽其前后。其人臭秽不洁，作厕於中，圜之而居。无文墨，以言语为约。坐则箕踞，以足挟肉啖之。得冻肉，坐其上令温暖。土无盐铁，烧木作灰，灌之，取汁而食。俗皆编发，将嫁娶，男以毛羽插女头，女和则持归，然后致礼聘之。妇贞而女淫，贵壮而贱老。死者其日即葬之於野，交木作小椁，杀猪积其上，以为死者之粮。性凶悍，以无忧哀相尚。父母死，男女不哭泣。有哭者谓之不壮相。盗窃无多少皆杀之，虽野处而不相犯。有石砮皮骨之甲。国东北有山出石，其利入铁，将取之，必先祈神。其人众虽少而多勇力，处山险，又善射。弓长四尺，力如弩。矢用楛，长尺八寸，青石为镞，镞皆施毒，中人即死。邻国畏其弓矢，卒不能服也。便乘船，好寇盗，邻国患之。东夷饮食类皆用俎豆，唯挹娄独无，法俗最无纲纪。
至晋元帝初，又诣江左贡其石砮。至成帝时，通贡於石季龙，四年方达。季龙问之，答曰： 每候牛马向西南卧者三年矣，是知有大国所在，故来焉。 
勿吉（又曰靺鞨）
勿吉，后魏通焉。在高句丽北，亦古肃慎国地。邑落各自有长，不相总一。凡有七种：其一号粟末部，与高丽相接；二曰汨咄（都勿反）部，在粟末之北；三曰安车骨部，在汨咄东北；四曰拂湟（音皇）部，在汨咄东；五曰号室部，在拂湟东；六曰黑水部，在安车骨西北；七曰白山部，在粟末东南。胜兵各数千，而黑水部尤为劲健。自拂湟以东，矢皆石镞，长二寸，所居多依山水，渠帅曰大莫拂瞒（莫干反）咄，东夷中为强国，诸国皆患之。
其国有大水，阔三里馀，名速末水。其地卑下湿，筑隄凿穴以居，室形似冢，开口於上，以梯出入。无牛，有车马，佃则偶耕，车则步推。有粟及麦穄。菜则有葵。水气咸，凝盐生树上。亦有盐池。多猪无羊，嚼米酝酒，饮能致醉。妇人则布裙，男子衣猪犬皮裘，头插虎豹尾，善射。其父母春夏死，立埋之，冢上作屋，不令雨湿；若秋冬死，以其尸捕貂，貂食其肉，则多得之。俗以溺洗手面，於诸夷最为不洁。
孝文延兴中，其王遣乙力支朝献。乙力支称：初发其国，乘船溯（溯音素）难河西上，至太沴（沴音丽）河，沈船於水，南出陆行，渡洛孤水，从契丹西界达和龙。乙力支还，从其来道，取得本沈船，达其国。隋文帝初，靺鞨国有使来献，谓即勿吉也。（ 勿吉 与 靺鞨 音相近。）西北与契丹接，每相劫掠，与中华悬隔，唯粟末、白山为近。炀帝初，其渠帅度地稽率其部来降，居之柳城。辽东之役，度地稽率其徒以从，每有战功。从帝幸江都，寻放归柳城。（今郡地。）大唐圣化远被，靺鞨国频使贡献。详考传记，挹娄、勿吉、靺鞨俱肃慎之后裔。
扶桑
扶桑，南齐时闻焉。废帝永元初，其国有沙门慧深来至荆州，说云：扶桑在大汉国东二万馀里，地在中国之东。其土多扶桑木，叶似桐，初生如笋，国人食之。实如梨而赤。绩其皮为布以为衣，亦为锦。作板屋，无城郭。有文字，以扶桑皮为纸。无兵甲，不攻战。名国王为乙祁，贵人第一者为大对卢，第二者为小对卢，第三者为纳咄沙。国王行有鼓角导从。其衣色随年改易，甲乙年青，丙丁年赤，戊己年黄，庚辛年白，壬癸年黑。有牛，角甚长，以角载物，至胜二十斛。车有马车、牛车、鹿车。国人养鹿如牛，以乳为酪。有赤梨，经年不坏。多蒲桃。其地无铁有铜。不贵金银，市无租估。其婚姻法大抵与中国同。亲丧七日不食，祖父母丧五日不食，兄弟伯叔姑姊妹丧三日不食。设座为神像，朝夕拜奠，不制縗绖。嗣王立，三年不视国事。自宋孝武帝大明二年，罽宾国有比丘五人游行至其国，始通佛法像教。
女国
女国，慧深云： 在扶桑东千馀里。其人容貌端正，色甚洁白。身体有毛，发长委地。至二三月，竞入水则妊娠，六七月产子。女人胸前无乳，项后生毛，根白，毛中有汁，乳子，百日能行，三四年则成人矣。见人惊避，偏畏丈夫。食咸草，如禽兽。咸草叶似邪蒿，而气香味咸。 梁武帝天监六年，有晋安人渡海，为风所飘，至一岛，登岸。有人居。女则如中国人，而言语不可晓。男则人身而狗头，其声如犬吠。其食有小豆，其衣如布。筑土为墙，其形圆，其户如窦。
文身
文身，梁时闻焉。在倭国东北七千馀里。人体有文如兽，其额上有三文，文大直者贵，文小曲者贱。土俗欢乐，物丰而贱，行客不赍粮。有屋宇，无城郭。国王所居，饰以金银珍丽，绕屋为堑，广一丈，实以水银，雨则流於水银之上。市用珍宝。
大汉
大汉，梁时闻焉。在文身国东五千馀里。无兵戈，不攻战。风俗并与文身国同，而言语异。
流求
流求，自隋闻焉。居海岛之中，当建安郡东，（斗川之东。）水行五日而至。土多山洞。其王姓欢斯，名渴剌兜，不知其由来有国代数也。彼土人呼之为 可老羊 ，妻曰 多拔茶 。所居曰 波罗檀洞 ，堑栅三重，环以流水，树棘为藩。王所居舍，其大十六閒，彫禽刻兽。多斗镂树，似橘而叶密，条纤如发，纷然下垂。国有四五帅统诸洞，洞有小王。往往有村，村有鸟了帅，并以善战者为之，自相树立，理一村之事。男女皆以白纻绳缠发，从头后盘绕至额。妇人以罗纹白布为帽。织斗镂皮并杂色纻及杂毛以为衣，制裁不一。织籐为笠，饰以毛羽。兵有刀、槊、弓、箭、剑、铍之属。编纻为甲，或以熊豹之皮。王乘木兽，令人轝之而行，导从不过数十人。国人好相攻击，人皆骁健善走，难死而耐疮。诸洞各为部队，不相救助。两阵相当，勇者三五人相击射，如其不胜，一军皆走，遣人致谢，即共和解，收取斗死者共聚而食之。食皆用手。无赋敛，有事则均税。俗无文字，视月亏盈以纪时节，候草枯以为年岁。人深目长鼻，颇类於胡人。纵年老，发多不白。无君臣上下之节、拜伏之礼。父子同床而寝。妇人产乳，必食子衣。以木槽暴海水为盐，木汗为醋，酿米麹为酒。遇得异味，先进尊者。凡有宴会，执酒者必待呼而后饮。上王酒者，亦呼王名，衔杯共饮，颇同突厥。歌呼蹋蹄，一人唱，众人皆和，音颇哀怨。其死者气将绝，举於庭。浴其尸，以布帛缠之，裹以苇草，杂土而殡，上不起坟。为子者，数月不食肉。有熊罴豺狼，尤多猪鸡，无牛羊驴马。厥田良沃，先以火烧，而引水灌之。持一插，以石为刃，长尺馀，阔数寸，而垦之。土宜播种，树木有同於江表。气候与岭南相类。俗事山海之神，祀以酒肴。斗战杀人，便将所杀人祭其神。
炀帝大业初，海师何蛮等每春秋二时，天清气静，东向，依稀似有烟雾之气，亦不知几千里。三年，帝令羽骑尉朱宽入海求访异俗，何蛮言之，遂与蛮俱往，因到流求国。言不相通，掠一人，并取其布甲而还。时倭国使来朝，见之曰： 此夷邪久国人所用也。 帝遣虎贲郎将陈棱、朝请大夫张镇州率兵自义安（今潮阳郡。）浮海击之。至流求。初，棱将南方诸国人从军，有昆仑人颇解其语，遣人慰谕之。流求不从，拒逆官军。棱击走之，进至其都。频战皆败，毁其宫室，虏其男女数千人而还。
闽越
闽越王无诸（按说文云： 闽，东越蛇种，故字从门虫。 ）及越东海王摇者，其先皆越王句践之后也，姓驺氏。秦已并天下，皆废为君长，以其地为闽中郡。（今闽川尽是也。）及诸侯叛秦，无诸及摇率越人佐汉击项籍。汉五年，复立无诸为闽越王，王闽中故地，都东冶。（今长乐郡地。）孝惠三年，举高帝时越功，曰闽君摇功多，乃立摇为东海王，都东瓯，（今永嘉郡。）时俗号为东瓯王。至孝景三年，吴王濞反，吴破，东瓯受汉之购，杀吴王。吴王之子子驹、子华亡走闽越，怨东瓯杀其父，常劝闽越击东瓯。
至武帝建元三年，闽越发兵围东瓯，乃遣庄助以节发兵会稽，遂浮海救东瓯。未至，闽越引去，东瓯请举国徙中国，仍率其众四万馀人处江淮之间。至六年，闽越击南越。上遣大行王恢出章郡，（今章郡、临川、南康、庐陵等郡地。）大司农韩安国出会稽，（今吴郡、馀杭、会稽、馀姚、东阳、临海、永嘉、信安、缙云等郡地。）兵未逾岭，闽越王郢发兵距险。其弟馀善杀王郢，使人谢罪。天子诏罢兵，曰： 郢等首恶，独无诸孙繇君（繇，邑号。）丑不同谋焉。 乃立丑为越繇王，奉闽越祀。馀善已杀郢，威行於国，天子闻之，为馀善不足复兴师，曰： 馀善数与郢谋乱，而后首诛郢，师得不劳。 因立馀善为东越王，与繇王并处。
至元鼎五年，南越反。馀善上书请以卒八千从楼船将军击吕嘉等。兵至揭阳，（今潮阳郡。）以海风波为辞，不行，持两端。是时杨仆上书，愿便引兵击东越。帝以士卒劳倦不许，罢兵，令诸校留屯章郡梅岭（今南康郡虔化县界。）待命。六年秋，馀善闻楼船请诛之，汉兵临境，乃遂反，遣兵入梅岭，杀汉校尉。帝遣横海将军韩说自句章，（今馀姚郡。）浮海从东方往，楼船将军杨仆出武林，中尉王温舒出梅岭。元封元年冬，咸入东越。繇王居股杀馀善降。於是天子曰： 东越陿多阻，闽越悍，数反覆。 诏徙其人处江淮閒。东越地遂虚。（即今闽川地也。为封馀善为东越王，遂谓之东越。）
