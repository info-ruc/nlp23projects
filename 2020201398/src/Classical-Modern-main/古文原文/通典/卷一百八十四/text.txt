<strong>州郡十四</strong>
古南越（今置郡府七十一计县二百九十四）
南海（广）十二县（南海番禺增城浛洭东官清远怀集湞阳永固化蒙宝安四会）
始兴（韶）六县（始兴曲江仁化湞昌翁源乐昌）
义宁（冈）二县（新会义宁）
海丰（循）六县（归善海丰兴宁博罗河源雷乡）
恩平（恩）三县（阳江恩平杜陵）
南陵（春）二县（阳春罗水）
临贺（贺）六县（临贺桂岭冯乘荡山富川封阳）
高要（端）二县（高要平兴）
感义（藤）三县（镡津感义安昌）
晋康（康）四县（端溪晋康悦城都城）
临封（封）二县（封川开建）
开阳（泷）五县（泷水开阳建水永宁正义）
高凉（高）三县（良德电白保定）
连城（义）三县（岑溪永业连城）
新兴（新）三县（新兴永顺索卢）
铜陵（勤）二县（富林铜陵）
怀德（窦）四县（信义怀德潭峨特亮）
始安（桂）十县（临桂灵川阳朔荔浦建陵永丰永福理定全义纯化）
平乐（昭）三县（平乐永平恭城）
蒙山（蒙）三县（立山纯义东区）
开江（富）三县（龙平开江思勤）
苍梧（梧）三县（苍梧戎城孟陵）
浔江（浔）三县（桂平皇化大宾）
临江（龚）六县（平南武林隋建大同阳川宁风）
郁林（郁林）五县（石南郁林兴业兴德潭栗）
平琴（平琴）四县（容山怀义福阳古符）
安城（宾）三县（岭方琅琊保城）
贺水（澄）四县（上林止戈无虞贺水）
常林（绣）三县（常林阿林罗绣）
象郡（象）三县（武化阳寿武仙）
龙城（柳）五县（马平龙城洛封洛容象）
融水（融）三县（融水黄水武阳）
朗宁（邕）七县（宣化朗宁思龙如和武缘封陵晋兴）
怀泽（贵）四县（郁平怀泽义山潮水）
宁仁（党）四县（善劳抚安善文宁仁）
宁浦（横）三县（宁浦淳风乐山）
横山（田）五县（都救惠佳武龙横山如赖）
脩德（严）三县（来宾脩德归化）
龙池（山）二县（龙池盆山）
永定（峦）三县（永定武罗灵竹）
招义（罗）五县（石城吴川南河招义零绿）
南潘（潘）三县（茂名南巴潘水）
普宁（容）六县（北流普宁陵城渭龙罗窦欣道）
陵水（辩）三县（石龙陵罗龙化）
南昌（白）五县（博白建宁周罗龙豪南昌）
定川（牢）三县（南流定川宕川）
宁越（钦）五县（钦江灵山遵化内亭保京）
安南府七县（宋平朱鸢龙编太平交趾武平平道）
武峨（武峨）五县（如马武劳武缘梁山武峨）
龙水（粤）四县（龙水崖山东玺天河）
忻城（芝）一县（忻城）
九真（爱）六县（九真安顺崇平日南无编军宁）
福禄（福禄）二县（柔远唐林）
文阳（长）四县（铜蔡长山其常文阳）
日南（驩）四县（九德越裳怀驩浦阳）
承化（峰）五县（嘉宁承化新昌嵩山珠绿）
玉山（陆）三县（乌雷宁海华清）
合浦（廉）四县（合浦封山蔡龙大廉）
安乐（岩）四县（常乐思封高城石岩）
海康（雷）三县（海康遂溪徐闻）
温水（禺）四县（峨石温水陆川扶桑）
汤泉（汤）三县（汤泉绿水罗韶）
临潭（瀼）四县（临江波零鹄山弘远）
扶南（笼）七县（武勒武礼罗龙扶南龙赖武观武江）
正平（环）八县（正平福零龙源饶勉思恩武石歌良蒙都）
乐古（古）三县（乐古古书乐兴）
珠崖（崖）四县（舍城澄迈文昌临高）
昌化（儋）五县（义伦昌化感恩洛场富罗）
延德（振）五县（宁远延德吉阳临川落屯）
琼山（琼）五县（琼山曾口容琼乐会颜罗）
万安（万安）四县（万安陵水富云博辽）
古南越
自岭而南，当唐、虞、三代为蛮夷之国，是百越之地，亦谓之南越，（或云南越之君，亦夏禹之后。按瓯越、闽越，禹后少康之庶子所封之地。即南越，非其种也，故舆地志云东南有二越，其义详矣。或曰自交趾至於会稽七八千里，百越杂处，各有种姓，故不得尽云少康之后。）古谓之雕题，（谓雕题刻其额也。礼记王制曰： 南方曰雕题。 ）非禹贡九州之域，又非周礼职方之限。（晋书、隋书并谓交广之地为禹贡扬州之域。今稽其封略，考其镇薮，则禹贡、职方皆不及此，故列於九州之外。）在天文，牵牛、婺女则越之分野，（谓汉之苍梧、郁林、合浦、交趾、九真、南海、日南，皆其分也。今南海、义宁、海丰、恩平、南陵、招义、临贺、高要、浔江、感义、临江、扶南、晋康、临封、开阳、高凉、始安之南境、平乐、蒙山、正平、开江、连城、郁林、平琴、安城、贺水、常林、象郡、龙城、融水、朗宁、南潘、怀泽、宁仁、新兴、普宁、陵水、南昌、宁越、定川、宁浦、横山、脩德、龙池、安南、武峨、龙水、忻城、九真、福禄、文阳、日南、承化、铜陵、永定、玉山、合浦、安乐、海康、苍梧、怀德、临潭、乐古、温水、汤泉等郡是也。）兼得楚之交。（汉零陵、桂阳，今始安之北境及始兴，皆宜属楚。）秦始皇略定扬越，谪戍五方，南守五岭。（自北徂南，入越之道，必由岭峤，时有五处。塞上岭一也，今南康郡大庾岭是。骑田岭二也，今桂阳郡腊岭是。都庞岭三也，今江华郡永明岭是。甿渚岭四也，亦江华界白芒岭是。越城岭五也，今始安郡北，零陵郡南，临源岭是。西自衡山之南，东穷於海，一山之限也。）后遣任嚣攻取陆梁之地，遂平南越，置郡，此为南海、（今南海、始兴、义宁、海丰、恩平、南陵、临贺、高要、感义、晋康、临封、开阳、高凉、连城、新兴、铜陵、怀德等郡是。）桂林、（今始安、平乐、蒙山、开江、浔江、苍梧、临江、郁林、平琴、安城、贺水、常林、象郡、龙城、融水、朗宁、怀泽、宁浦、横山、脩德、龙池、永定等郡是。）象，（今招义、南潘、普宁、陵水、南昌、定川、宁越、安南、武峨、龙水、忻城、九真、福禄、文阳、日南、承化、玉山、合浦、安乐、海康、温水、汤泉等郡是。）置南海尉以典之，所谓东南一尉者也。（任嚣病且死，召赵佗谓曰： 番禺负山险阻，南北东西数千里，可以为国。 遂以赵佗为南海尉。）秦末，赵佗遂王其地，汉因封之。佗后数代，其相吕嘉反；武帝使伏波将军路博德讨平之。（分秦南海、桂林、象郡，置苍梧、郁林、合浦、日南、九真、交趾，并旧九郡是。）元封初，又遣军自合浦徐闻入南海，至大洲，方千里，略得之。（置儋耳、珠崖二郡。至元帝时，以其数反，罢弃之。）后兼置交趾刺史。（领七郡。）其馀土宇，自汉以后，历代开拓。（今临潭、扶南、正平、乐古、珠崖、昌化、延德、琼山、万安等郡是。）后汉建武中，交趾女子徵侧、妹徵贰反，於是九真、日南、合浦蛮俚皆应之，自立为交趾帝。使马援平定交部，始调立城郭，置井邑。至献帝，乃立为交州。（领郡七。时张津为交趾刺史，士燮为交趾太守，其上表请立为卅，置牧，初理龙编县，即今安南府县也。乃置交州牧，徙理苍梧广信县，即今郡苍梧县也。建安十六年。又徙理南海番禺县，即今郡县也。寻又移理龙编。）其边州，诏使持节给鼓吹，以重威镇，加九锡六佾之舞。汉末，其地并属吴，仍分为广州。（领郡三，理番禺。）后蜀以建宁太守遥领交州。晋平蜀，亦然。及平吴，仍旧交广二州。（并因前代，交领郡七，广领郡十。）宋分为广州、（领郡十七，理番禺。）交州、（领郡五，理龙编。）越州。（领郡三，理临漳，今合浦郡。）齐并因之。（广州领郡二十三，交州领郡九，越州领郡二十。）梁陈以来，废置混杂，不能悉举。大唐分为十五部，此为岭南道。（所领郡尽得古南越之地，并如其目，不复重出也。）
南海郡
（东至海丰郡四百里。南至恩平郡五百里。西至高要郡二百四十里。北至始兴郡八百里。东南到恩平郡四百里。西南到高要郡界二百三十里。西北到连山郡九百里。东北到海丰郡界三百五十里。去西京五千四百四十七里，去东京四千九百里。户五万八千八百四十，口二十万一千五百。）
广州（今理南海、番禺二县。）秦置南海郡。二汉因之，兼置交州。（领郡七。后汉末理於此。）吴因之，分置广州。（领郡三，理於此。）晋、宋、齐皆因之。（晋领郡十，宋领郡十七，齐领郡二十三，皆理於此。）梁陈并置都督府。隋平陈，置总管府，后又置番州；炀帝初，复置南海郡。大唐改为广州，或为南海郡。领县十二：
南海（有玉山，菖蒲涧。天井冈，俗云越王井也。石门水，一名贪泉，即吴隐之所酌赋诗处。）
番禺（秦汉旧县。有禺山，尉佗葬於此。）
增城（汉番禺县地。吴置东官郡於此。有增江。）
浛洭（汉旧县也。浛音含，洭音匡。）
东官
清远（汉中宿县地。县北陨山，尉佗於此山上立万人城。湞阳硖，在县南。）
怀集（汉四会县地。）
湞阳（汉旧县。湞音贞。）
永固
化蒙
宝安
四会（汉旧县。宋置绥建郡於此。）
始兴郡
（东至南康郡界七百里。南至南海郡八百里。西至桂阳郡五百里。北至仁化县三百二十里，重山无路。东南到南海郡界七百里。西南到桂阳郡师子冈界四百二十里。西北到南陵郡界二百二十里。东北到仁化县三百二十里。去西京四千九百三十二里，去东京四千一百四十二里。户二万四千二百，口十六万八千九十。）
韶州（今理曲江县。）春秋、战国时，皆楚地。秦属南海郡。二汉属桂阳郡。吴分置始兴郡，晋因之。宋改为广兴郡。齐又为始兴郡。隋平陈，废始兴郡，并其地属南海郡。大唐置韶州，或为始兴郡。领县六：
始兴（梁置安远郡。）
曲江（有玉山。汉旧县。）
仁化
湞昌
翁源（陈清远郡。）
乐昌
义宁郡
（东无路。南……西……北……东南……西南……西北……东北……去西京六千三百五里。去东京……户五千六百五十。无口数。）
冈州（今理新会县。）秦、二汉并属南海郡地。东晋末，分置新会郡，宋齐梁陈并因之。隋平陈，郡废，置封州，后又改为允州，后又改为冈州。炀帝初，州废，并入南海郡。大唐复置冈州，或为义宁郡。领县二：
新会（有桂山，山出翡翠、孔雀、玄猿。）
义宁（汉番禺县地。宋置。）
海丰郡
（东至潮阳郡五百一十七里。南至南海郡四百里。西至南海郡增城县界……北至南康郡隔山岭一千六百五十里。东南到潮阳郡界八百里。西南……西北到南海郡增城县界百五十七里。东北去西京五千六百里，去东京四千八百里。户九千五百二十。无口数。）
循州（今理归善县。）秦、二汉南海郡地，晋亦然。宋属南海、东官、永平三郡地，齐因之。隋平陈，置循州；炀帝初州废，置龙川郡。大唐复为循州，或为海丰郡。领县六：
归善（秦汉龙川县地。有罗、浮二山。）
海丰（汉旧县。）
兴宁（汉龙川县地。）
博罗（汉旧县。）
河源
雷乡
恩平郡
（东……南……西……北……东南西南……西北……东北……去西京六千五百里，去东京五千六百里。户九千。无口数。）
恩州（今理恩平县。）秦属南海郡。二汉为合浦郡地。大唐贞观中置恩州，或为恩平郡。领县三：
阳江
恩平
杜陵
南陵郡
（东至南海郡六百四十二里。南至恩平郡九十三里。西至高凉郡三百三十里。北至铜陵郡百二十三里。东南到恩平郡百三十里。西南到高凉郡三百三十里。西北到开阳郡界……东北到新兴郡二百六里。去西京五千六百四十里，去东京五千四百五十里。户七百四十，口二千八百。）
春州（今理阳春县。）秦属南海郡。二汉属合浦郡地。隋属高凉郡。大唐武德四年，平萧铣，置春州，或为南陵郡。领县二：
阳春（汉高凉县地。）
罗水（天宝后置。）
临贺郡
（东至连山郡二百六十里。南至临封郡三百六十六里。西至苍梧郡，山岭重叠，不知里数。北至江华郡四百里。东南到南海郡八百七十六里。西南到苍梧郡四百二十二里。西北到开江郡三百二十里。东北到零陵郡山岭，无里数。去西京……去东京……户……无口数。）
贺州（今理临贺县。）秦属南海郡。二汉属苍梧郡。吴分置临贺郡，晋因之。宋文帝改为临庆国。齐复为临贺郡，陈因之。隋平陈；置贺州；（因贺水为名。）炀帝初，废为县，属始安、熙平二郡。大唐复置贺州，或为临贺郡。领县六：
临贺（汉旧县。有贺水。）
桂岭（汉临贺县地。）
冯乘（汉旧县。）
荡山
富川（汉旧县。）
封阳（汉旧县。）
高要郡
（东至南海郡二百四十里。南至新兴郡一百四十里。西至晋康郡一百六十里。北至南海郡清远县一百二十四里。东南到南海郡二百里。西南到新兴郡一百三十里。西北到晋康郡一百二十四里。东北到南海郡一百二十里。去西京四千九百三十五里，去东京四千九百一十三里。户九千五百五十三，口二万一百二十。）
端州（今理高要县。）秦属南海郡。两汉并属苍梧郡，晋亦然。宋齐并属南海郡。陈置高要郡。隋平陈，郡废，置端州；炀帝初州废，置信安郡。大唐为端州，或为高要郡。领县二：
高要（汉旧县。）
平兴（汉高要县地。）
感义郡
（东至连城郡二百五十里。南至连城郡二百里。西至临江郡百四十九里。北至苍梧郡九十七里。东南到苍梧郡一百九十八里。西南到普宁郡二百五十一里。西北到临江郡一百四十九里。东北到苍梧郡一百九十八里。去西京五千五百九十六里，去东京五千二百里。户三千九百八十，口）
藤州（今理镡津县。）秦属南海郡。二汉并属苍梧郡。晋属永平郡。隋平陈，置藤卅；炀帝初州废，后置永平郡。大唐复为藤州，或为感义郡。领县三：
镡津（有瘴江。汉猛陵县地。）
感义
安昌
晋康郡
（东至高要郡百六十里。南至开阳郡二百三十里。西至临封郡百三十里。北至临封郡百三十里。东南到新兴郡二百七十里。西南到苍梧郡二百八十四里。西北到临封郡百三十里。东北到南海郡三百四十里。去西京五千七百五十里，去东京五千一百五十里。户五千一百，口一万七千二百一十。）
康州（今理端溪县。）秦属南海郡。二汉属苍梧郡。晋分置晋康郡，宋齐以下因之。隋平陈，废晋康，并入信安郡。（今高要郡也。）大唐复为康州，或为晋康郡。领县四：
端溪（汉旧县。）
晋康
悦城
都城（汉端溪县地。）
临封郡
（东至晋康郡百三十里。南至晋康郡百三十里。西至苍梧郡八十里。北至临贺郡三百六十六里。东南到晋康郡百三十里。西南到晋康郡界百三十里。西北到苍梧郡五十五里。东北到南海郡九十五里。去西京四千八百八十里，去东京四千五百一十里。户三千九百十，口八千九百二十。）
封州（今理封川县。）晋以前土地与晋康郡同。梁置梁信郡，兼置成州。隋平陈，废梁信郡，改成州为封州；炀帝初，州废为封川县，属苍梧郡。大唐复置封州，或为临封郡。领县二：
封川
开建（汉封阳县地。）
开阳郡
（东至晋康郡三百三十里。南至南陵郡三百八十六里。西至高凉郡百八十里。北至连城郡二百七十七里。东南到铜陵郡二百六十里。西南到怀德郡百八十里。西北到思麻岭四十七里。东北到晋康郡二百三十里。去西京六千一百二里，去东京五千四百里。户七百十，口一千八百三十。）
泷州（今理泷水县。泷，数江反。）秦、二汉土地与晋康郡同。梁置泷州。隋炀帝初，州废，泷州置永熙郡。大唐复置泷州，或为开阳郡。领县五：
泷水（汉端溪县地。）
开阳
建水
永宁
正义
高凉郡
（东至南陵郡三百三十里。南至南潘郡九十里。西至……北至开阳郡三百五十里。东南到南潘郡九十里。西南到……西北到怀德郡九十二里。东北到开阳郡界三百五十里。去西京六千二百六十二里，去东京五千五百二十里。户五千八百五十，口一万八千一百四十。）
高州（今理良德县。）秦以前土地与晋康郡同。二汉属合浦郡。吴置高凉郡，晋因之。初吴又立高兴郡；晋亦有之，其后悉并於高凉郡。齐亦为高凉郡。梁兼置高州。隋平陈，郡废，而高州如故；炀帝初州废；属高凉、永熙二郡地。大唐复为高州，或为高凉郡。领县三：
良德
电白（梁置电白郡。）
保定（旧保安县，后改为保定。）
连城郡
（东至苍梧郡嶂岭一百七十里。南至怀德郡三百三十里。西至普宁郡九十里。北至感义郡二百里。东南到怀德郡一百七十六里。西南到普宁郡二百里。西北到感义郡二百里。东北到开阳郡二百九十里。去西京去东京……户一千一百一十，口七千三百三。）
义州（今理岑溪县。）秦属南海郡。二汉属苍梧郡。大唐武德四年，置南义州。贞观元年废，以其地属南建州；二年，复置义州。其后或为连城郡。领县三：
岑溪
永业
连城（汉端溪县地。）
新兴郡
（东至义宁郡界四十一里。南至恩平郡界八十二里。西至晋康郡二百七十二里。北至高要郡一百四十里。东南到义宁郡三十四里。西南到铜陵郡一百七十里。西北到晋康郡二百七十二里。东北到高要郡一百四十里。去西京五千五十三里，去东京五千里。户四千五十，口九万一百五十。）
新州（今理新兴县。）秦属南海郡。二汉属合浦郡。晋分置新宁郡，宋齐因之。梁置新州。隋属信安郡。大唐亦为新州，或为新兴郡。领县三：
新兴
永顺
索卢
铜陵郡
（东至新兴郡百七十五里。南至铜陵县八十五里。西至开阳郡二百六十里。北至晋康郡界五十里。东南到新兴郡三十五里。西南到南海郡六百三十五里。西北到晋康郡二百七十三里。东北到新兴郡百七十五里。去西京五千三百九十里，去东京五千三百六十里。户六百八十二，口一千九百三十三。）
勤州（今理富林县。）秦属南海郡。二汉属合浦郡。隋属信安郡。大唐置勤州，或为铜陵郡。领县二：
富林
铜陵
怀德郡
（东至开阳郡百八十里。南至南潘郡百五十里。西至普宁郡二百里。北至连城郡二百三十里。东南到高凉郡九十二里。西南到温水郡百九十里。西北到连城郡百七十六里。东北到开阳郡一百八十里。去西京六千一百二里，去东京五千四百里。户一千三百九十，口七千三百三十。）
窦州（今理信义县。）秦属南海郡。二汉属苍梧郡。隋属永熙郡。大唐武德五年，置南扶州。贞观八年，改为窦州，或为怀德郡。领县四：
信义
怀德
潭峨
特亮（并汉端溪县地。）
始安郡
（东至江华郡五百里。南至平乐郡二百一十里。西至融水郡四百九十三里。北至邵阳郡六百八十五里。东南到临贺郡五百三十里。西南到龙城郡八百里。西北到潭阳郡界百五十里。东北到零陵郡五百五十里。去西京四千七百六十里，去东京四千四十里。户一万二千七百七十，口七万一千一十八。）
桂州（今理临桂县。）战国时楚国及越之交。秦为桂林郡地。二汉属零陵、苍梧二郡。吴分置始安郡，晋因之。宋改始安为始建国。齐复为始安郡。梁置桂州。隋平陈，置总管府；炀帝初府废，复置始安郡。大唐为桂州，或为始安郡。（有越城岭，今谓之临源岭，即五岭之一。）领县十：
临桂（汉始安县。有漓水，一名桂江。又有荔水，亦曰荔江。其源多桂，不生杂树。）
灵川
阳朔
荔浦（汉旧县。）
建陵
永丰
永福（汉始安县地。）
理定（汉始安县地。隋曰兴安，近改。）
全义
纯化
平乐郡
（东至临贺郡界百五十四里。南至开江郡百六十六里。西至始安郡二百二十里。北至零陵郡六百三十九里。东南到开江郡界六十二里。西南到始安郡界一百里。西北到始安郡二百里。东北到江华郡四百里。去西京四千四百三十里，去东京四千二百一十里。户二千三百三十四，口二万一千四百一十九。）
昭州（今理平乐县。）秦桂林郡地。二汉属苍梧郡，晋因之。宋属始建国。齐属始安郡，隋亦然。大唐武德四年，置乐州。贞观八年，改为昭州，（取昭潭为名。长沙郡本潭州，亦取昭潭为名，则彼此皆有昭潭。郡北有昭冈潭，只在江中，盖因冈为名。）或为平乐郡。领县三：
平乐
永平
恭城（有目岩山，其岩如人目瞳子，黑白分明。有荣山，山多目容。）
蒙山郡
（东至开江郡九十七里。南至始安郡二百四十九里。西至始安郡建陵县九十里。北至始安郡荔浦县四十里。东南到废博劳县界九十二里。西南到象郡百七十六里。西北到始安郡五十里。东北到开江郡界三十六里。去西京水陆五千一百里，去东京四千七百里。户一千一百一十六，口五千九百三十三。）
蒙州（今理立山县。）秦桂林郡地。二汉属苍梧郡。隋为始安郡。大唐置蒙州，或为蒙山郡。（郡东有蒙山，山下有水名蒙水，山下居人亦皆姓蒙。）领县三：
立山
纯义
东区（音欧。并汉荔浦县地。）
开江郡
（东至临贺郡三百二十里。南至苍梧郡二百二十八里。西至蒙山郡九十七里。北至平乐郡百六十六里。东南到苍梧郡顿岭九十里。西南到临江郡古槎山百五十里。西北到始安郡大阵山八十里。东北到临贺郡北都洞二百里。去西京五千一百三十里，去东京四千八百五十里。户一千四百六十，口八千五百八十。）
富州（今理龙平县。）秦桂林郡地。二汉属苍梧郡地。梁为开江、武成二郡地，陈置静州，改开江、武成二郡为逍遥郡。隋平陈，并废为县，属始安郡。大唐又置静州，贞观八年改为富州，（因富水为名。）或为开江郡。领县三：
龙平
开江
思勤（并汉临贺县地。）
苍梧郡
（东至临封郡八十里。南至……西至感义郡百九十里。北至开江郡界……东南到临封郡五十五里。西南到……西北到开江郡六十里。东北到临贺郡四百十里。去西京五千五百里，去东京五千一百里。户一千一百，口六千二百七十。）
梧州（今理苍梧县。）秦属桂林郡。二汉为苍梧郡，兼置交州，（领郡七，理於此。）晋以后并因之。梁属成州。隋平陈，改为封州；炀帝初州废，属苍梧、永平二郡地。大唐为梧州，或为苍梧郡。领县三：
苍梧（汉广信县城，即此地。）
戎城
孟陵（汉猛陵县。）
浔江郡
（东至临江郡百三十里。南至常林郡二百五十里。西至怀泽郡百五十里。北至蒙山郡三百六十里。东南到常林郡界百二十里。西南到郁林郡界二百三十里。西北到象郡三百六十里。东北到临江郡界百二十里。去西京五千九百六十里，去东京五千七百里。户一千九百三十，口六千八百三十。）
浔州（今理桂平县。）秦属桂林郡。二汉以后并属郁林郡。隋属永平、郁林二郡地。大唐置浔州，或为浔江郡。领县三：
桂平（汉布山县地。）
皇化（汉阿林县地。）
大宾（汉布山县地。）
临江郡
（东至感义郡百四十九里。南至常林郡九十五里。西至浔江郡百三十里。北至蒙山郡二百四十九里。东南到感义郡界八十三里。西南到浔江郡……西北到蒙山郡八十四里。东北到开江郡……去西京五千七百二十一里，去东京五千三百六十一里。户五千，口二万一千。）
龚州（今理平南县。）秦属桂林郡。二汉属苍梧、郁林二郡地。晋因之。大唐置龚州，或为临江郡。领县六：
平南
武林（汉猛陵县地。）
隋建（汉猛陵县地。）
大同（汉布山县地。）
阳川
宁风
郁林郡
（东至平琴郡九十里。南至定川郡一百一十里。西至安乐郡百一十六里。北至怀泽郡百五十里。东南到定川郡百一十里。西南到安乐郡百一十里。西北到怀泽郡百五十里。东北到宁仁郡七十五里。去西京五千五百七里，去东京五千一百六十八里。户九千一百十，口九万六百九十。）
郁林州（今理石南县。）秦属桂林郡，汉改为郁林郡，后汉亦同。梁置定州，后改为南定州。隋平陈，改为尹州；炀帝初为郁州，寻改为郁林郡。大唐为郁林州，或为郁林郡。领县五：
石南（陈置石南郡於此。）
郁林
兴业
兴德
潭栗
平琴郡
（东至宁仁郡二十二里。南至定川郡一百里。西至郁林郡九十里。北至常林郡九十二里。东南到定川郡百一十里。西南到……西北到怀泽郡百五十里。东北到宁仁郡……去西京六千四百八十里，去东京五千八百三十里。户七百四十，口三千九百九十。）
平琴州（今理容山县。）旧郁林郡地。大唐置平琴州，或为平琴郡。领县四：
容山
怀义
福阳
古符
安城郡
（东至怀泽郡界九十七里。南至永定郡二百五十里。西至贺水郡百六十五里。北至象郡界百二十里。东南到怀泽郡百七十里。西南到朗宁郡二百五十七里。西北到贺水郡百二十里。东北到象郡三百二十里。去西京四千五百里，去东京四千一百里。户一千三百六十，口八千五百八十。）
宾州（今理岭方县。）秦属桂林郡。二汉为郁林郡，晋、宋、齐因之。隋属郁林郡。大唐置宾州，或为安城郡。领县三：
岭方（汉旧县。）
琅琊
保城（梁置安城县於此。后改为保城。）
贺水郡
（东至安城郡百六十五里。南至朗宁郡三百里。西至乐古郡五百七十九里。北至脩德郡四百三十五里。东南到安城郡百二十里。西南到……西北到……东北到……去西京四千六百里，去东京四千三百里。户一千八百，口二千三百三十。）
澄州（今理上林县。）土地与宾州同。大唐置澄州，或为贺水郡。领县四：
上林（汉岭方县地。）
止戈（汉岭方县地。）
无虞（汉岭方县地。）
贺水（汉潭中县地。）
常林郡
（东至……南至宁仁郡五十里。西至怀泽郡百里。北至怀泽郡百里。东南到西南到……西北到……东北到……去西京六千二百里，去东京五千四百里。户一千七百二十，口一万二百三十。）
绣州（今理常林县。）秦属桂林郡。二汉属郁林郡，晋以后因之。隋属郁林郡。大唐平萧铣，置绣州，或为常林郡。领县三：
常林
阿林（汉旧县。）
罗绣
象郡
（东至蒙山郡百七十六里。南至怀泽郡三百里。西至龙城郡二百里。北至始安郡四百七十里。东南到浔江郡三百六十里。西南到脩德郡二百九十里。西北到龙城郡二百里。东北到龙城郡界二百二十里。去西京四千九百八十九里，去东京四千六百八十里。户二千九百七十，口一万八千九十。）
象州（今理武化县。）秦属桂林郡。二汉属郁林郡地。吴又分置桂林郡，晋、宋、齐皆因之。隋平陈，置象州，因象山为名。炀帝废入始安郡。大唐复置象州，或为象郡。（秦之象郡，今合浦郡是也，非今象郡。）领县三：
武化
阳寿
武仙（并汉中留县地。）
龙城郡
（东至始安郡四百七里。南至归化州百二十里。西至龙水郡二百九里。北至融水郡三十里。东南到象郡二百里。西南到脩德郡百八十里。西北到龙水郡二百四十里。东北到始安郡八百里。去西京五千四百七十里，去东京五千六百里。户一千四百四十二，口万五百五十。）
柳州（今理马平县。）秦土地与象郡同。晋以后属桂林郡。隋属始安郡。大唐平萧铣，置昆州，贞观八年改为柳州，或为龙城郡。领县五：
马平
龙城
洛封
洛容
象（并汉潭中县地。）
融水郡
（东至始安郡四百九十三里。南至龙城郡三十里。西至武陵山二百里。北至潭阳郡三百八十五里。东南西南……西北……东北……去西京五千二百七十里，去东京四千四百七十里。户一千二百三十，口七千五百。）
融州（今理融水县。）土地与龙城郡同。大唐置融州，或为融水郡。领县三：
融水
黄水
武阳
朗宁郡
（东至永定郡三百里。南至临潭郡二百八十二里。西至横山郡六百四十二里。北至贺水郡三百里。东南到宁越郡三百五十里。西南到羁縻左州五百里。西北到思恩州四百九十里。东北到安城郡二百五十七里。去西京五千六百里，去东京五千三百二十七里。户二千八百九十，口七千三百。）
邕州（今理宣化县。）秦属桂林郡。二汉以后属郁林郡。大唐武德四年，置南晋州，贞观五年改为邕州，或为朗宁郡。领县七：
宣化（汉岭方县地。）
朗宁
思龙
如和
武缘（汉岭方县地。）
封陵
晋兴
怀泽郡
（东至常林郡一百里。南至郁林郡百五十里。西至宁浦郡二百里。北至象郡三百里。东南到郁林郡百五十里。西南到安城郡九十四里。西北到安城郡百七十里。东北到浔江郡百五十里。去西京五千三百八十里，去东京五千一百二十里。户三千二十六，口九千三百。）
贵州（今理郁平县。）古西瓯、骆越之地。秦属桂林郡，徙谪人居之。自汉以下，与郁林郡同。大唐置贵州，或为怀泽郡。领县四：
郁平
怀泽
义山
潮水（汉广郁县地。）
宁仁郡
（东至常林郡八十里。南至定川郡百里。西至平琴郡二十二里。北至常林郡五十里。东南到普宁郡百五十里。西南到平琴郡五十五里。西北到常林郡百里。东北到常林郡三十五里。去西京六千四百三十八里，去东京五千七百里。户一千三百，口六千二百二十。）
党州（今理善劳县。）秦桂林郡地。大唐置党州，或为宁仁郡。领县四：
善劳
抚安
善文
宁仁
宁浦郡
（东至怀泽郡二百里。南至宁越郡三百五十里。西至永定郡百五十里。北至安城郡二百六十里。东南到乐山县百七十里。西南到宁越郡百四十五里。西北到永定郡百五十七里。东北到当郡宁浦县百五十五里。去西京五千五百三十五里，去东京四千七百里。户一千九百二十，口八千三百四十。）
横州（今理宁浦县。）秦桂林郡。二汉郁林、合浦二郡地。吴置宁浦郡，晋因之，宋齐不改。梁又分置简阳郡。隋平陈，二郡并废，置简州，后又为缘州；炀帝废州，属郁林郡。大唐割为横州，或为宁浦郡。领县三：
宁浦（汉广郁县地。）
淳风（汉高淳县地。）
乐山（汉高凉县地。）
横山郡
（东、南、西、北、东南、西南、西北、东北以上疆境与朗宁郡同。去西京五千二百里，去东京四千八百六十里。户四千一百六十，口一万七百二十。）
田州（今理都救县。）土地与朗宁郡同。大唐为田州，或为横山郡。领县五：
都救
惠佳
武龙
横山
如赖
脩德郡
（东至象郡阳寿县百三十里。南至象郡武化县百一十里。西至怀泽郡九十三里。北至归化州百五十里。东南到象郡界百八十里。西南到怀泽郡百三十里。西北到贺水郡八十五里。东北到龙城郡二百四十里。去西京五千三百二十七里，去东京四千八百九十三里。户一千八百一十，口七千五十。）
严州（今理来宾县。）秦桂林郡地。大唐乾封三年，置严州，或为脩德郡。领县三：
来宾
脩德
归化
龙池郡
（东……南……西……北……东南西南……西北……东北……去西京五千八百里，去东京四千三百里。户一千三百，口五千二百。）
山州（今理龙池县。）土地与白州同。大唐为山州，或为龙池郡。领县二：
龙池
盆山
永定郡
（东至宁浦郡百五十里。南至宁浦郡百四十里。西至朗宁郡三百里。北至安城郡二百五十五里。东南西南……西北……东北……去西京五千三百里，去东京四千九百里。户七百七十，口三千八百。）
峦州（今理永定县。）秦属象郡。大唐置淳州，天宝元年改为永定郡，乾元元年复为淳州，永贞元年改为峦州。领县三：
永定
武罗
灵竹
招义郡
（东至当郡吴川县大海一百四十里。南至海康郡二百五十里。西至合浦郡二百五十里。北至陵水郡一百五十里。东南到海康郡一百七里。西南到零绿县一百二十里，至大海。西北到南昌郡二百三十里。东北到陵水郡百五十里。去西京七千四百十五里，去东京五千七百五里。户一千二百六十八，口九千四百一十。）
罗州
（今理石城县。）秦属象郡。二汉属合浦郡地。宋属高凉郡，齐因之。梁陈置罗州（因宋置罗县为名。）及高兴郡。隋平陈，郡废，罗州如故；炀帝初州废，并其地入高凉郡。大唐复为罗州，或为招义郡。领县五：
石城
吴川
南河
招义
零绿
南潘郡
（东至高凉郡九十里。南至大海百五十六里。西至陵水郡百二十二里。北至怀德郡百五十里。东南到大海百六十里。西南到陵水郡百里。西北到温水郡百十五里。东北到高凉郡九十里。去西京七千百八十七里，去东京六千三百八十九里。户二千九百五十，口八千九百六十。）
潘州（今理茂名县。）秦属象郡。二汉属合浦郡。大唐武德四年置南宕州，（宕，徒浪反。）八年改为潘州，或为南潘郡。领县三：
茂名
南巴
潘水
普宁郡
（东至感义郡二百五十九里。南至怀德郡二百里。西至温水郡九十五里。北至临江郡百九十里。东南到感义郡二百五十里。西南到宁仁郡百五十里。西北到隋建县三百六十里。东北到连城郡百里。去西京五千九百十里，去东京五千四百八十里。户四千九十，口一万七千八十。）
容州（今理北流县。）秦属象郡。二汉属合浦郡。隋为合浦、永平二郡地。大唐平萧铣后，置铜州，贞观八年改铜州为容州，（州有容山。）或为普宁郡。（州南去三十馀里，有两石相对，状若关门，阔三十步，俗号鬼门关。汉伏波将军马援讨林邑蛮，路由於此。立碑，石龟尚在。昔时往交趾，皆由此关。其南尤多瘴疠，去者罕得生还，谚云： 鬼门关，十人去，九不还。 ）领县六：
北流
普宁
陵城
渭龙
罗窦
欣道
陵水郡
（东至南海郡千一百四十四里。南至招义郡界五十五里。西至南昌郡二百三十里。北至温水郡三百八十二里。东南到南潘郡四十里。西南到招义郡百五十里。西北到南昌郡三百里。东北到……去西京五千七百十八里，去东京五千三百七十里。户一千六百二十，口五千三百二十。）
辩州（今理石龙县。）秦属象郡。二汉属合浦郡。大唐置辩州，或为陵水郡。领县三：
石龙
陵罗
龙化（并汉高凉县地。）
南昌郡
（东至陵水郡三百里。南至招义郡三百三十里。西至朗平山八十里。北至定川郡一百里。东南到招义郡二百三十里。西南到合浦郡二百里。西北到定川郡七十五里。东北到温水郡二百里。去西京六千一百七十五里，去东京五千九百一十九里。户二千五百二十，口九千四百九十。）
白州（今理博白县。）秦属象郡。二汉属合浦郡。隋属合浦郡。大唐平萧铣，於此置南州，寻改为白州，或为南昌郡。领县五：
博白
建宁
周罗
龙豪
南昌（并汉合浦县地。）
定川郡
（东至普宁郡百二十五里。南至南昌郡百里。西至郁林郡百一十里。北至宁仁郡百里。东南到南昌郡……西南到……西北到郁林郡百里。东北到……去西京六千一百五里，去东京五千八百三十六里。户一千六百四十，口一万一千七百五十。）
牢州（今理南流县。）秦属象郡地。二汉属日南郡。吴省。晋平吴，复置。宋分置南流郡。齐梁曰定川郡。隋属合浦郡。大唐置义州，后改为智州，又改为牢州，或为定川郡。领县三：
南流
定川
宕川
宁越郡
（东至安乐郡四百里。南至大海二百五十里。西至临潭郡六百三十里。北至宁浦郡三百五十里。东南到合浦郡七百里。西南到玉山郡六百里。西北到朗宁郡三百五十里。东北到怀泽郡四百六十里。去西京五千二百五十里，去东京四千二百里。户二千三百四十，口一万四千四十。）
钦州（今理钦江县。）晋以前与白州同。宋齐以来置宋寿郡。梁又置安州。隋平陈，郡废而安州如故，后改安州为钦州；炀帝初州废，置宁越郡。大唐为钦州，或为宁越郡。领县五：
钦江
灵山
遵化
内亭
保京（并汉合浦县地。）
安南都护府
（东至朱鸢县界水路五百里。南至朱鸢县界阿劳江口水路百四十九里。西至九真郡界水路四百一十六里。北至武平县界江源二百五十里。东南到朱鸢县界五百里。西南到文阳郡水路一百五十里。西北到承化郡嘉宁县江镇一百五十里。东北到交趾县十里。去西京七千二百五十三里，去东京七千二百二十五里。户二万四千七百三十，口九万九千六百五十。）
安南府（今理宋平县。）秦属象郡。汉交趾、日南二郡界，（今南方夷人，其足大指开广，若并足而立，其趾则交，故名交趾。）后汉因之，兼置交州。（领郡七，理於此。）晋、宋、齐并因之。（晋领郡七，宋领郡八，齐领郡九，皆理於此。）宋又置宋平郡，齐因之，亦为交趾郡地。梁、陈因之。隋平陈，郡废，置交州；炀帝初州废，置交趾郡。大唐为交州，后改曰安南都护府。领县七：
宋平（宋置宋平郡在此。）
朱鸢（吴军平县地。旧置武平郡。鸢，以专反。）
龙编（汉旧县。）
太平
交趾（汉龙编县地。）
武平（吴旧县。）
平道（齐置昌国县。）
武峨郡
（东……南……西……北……东南西南……西北……东北……去西京七千三百里，去东京六千八百里。户一千八百五十，口五千三百二十。）
武峨州（理武峨县。）土地与安南府同。大唐置武峨州，或为武峨郡。领县五：
如马
武劳
武缘
梁山
武峨
龙水郡
（东……南……西……北……东南西南……西北……东北……去西京……去东京户一千二百二十，口三千二百三十。）
粤州（理龙水县。）土地与安南府同。大唐为粤州，或为龙水郡。领县四：
龙水
崖山
东玺
天河
忻城郡
（东……南……西……北……东南西南……西北……东北……去西京……去东京户一千二百，口五千三百。）
芝州（理忻城县。）土地与安南府同。大唐为芝州，或为忻城郡。领县一：
忻城
九真郡
（东至安南府……南至日南郡界……西……北……东南西南……西北……东北……去西京八千八百里，去东京八千一百里。户四万七百，口十三万五千三十。）
爱州（今理九真县。）秦象郡地。汉武置九真郡，后汉同。晋亦属九真郡，宋齐因之。梁置爱州。隋为九真郡。大唐为爱州，或为九真郡。领县六：
九真
安顺
崇平
日南（并汉居风县地。）
无编（汉旧县。又有汉西于县故城，在今县东。）
军宁
福禄郡
（东……南……西……北……东南西南……西北……东北……去西京……去东京户……口）
福禄州（理安远县。）土地与九真郡同。大唐为福禄州，或为福禄郡。领县二：
柔远
唐林
文阳郡
（东……南……西……北……东南西南……西北……东北……去西京……去东京户六百三十，口三千四十。）
长州（理文阳县。）土地与九真郡同。大唐为长州，或为文阳郡。领县四：
铜蔡
长山
其常
文阳
日南郡
（东至福禄郡界一百里。南至罗伏郡界一百五十里。西至环王国界八百里。北至九真郡界六百里。东南到海百五十里。西南到当郡界四百里。西北到灵跋江四百七十里。东北到陵水郡五百里。去西京陆路一万二千四百五十里，水路一万七千里。去东京陆路一万五百九十五里，水路一万七千二百二十里。户九千六百一十九，口五万三千八百一十八。）
驩州（今理九德县。）古越裳氏国，重九译者也。秦属象郡。二汉属九真郡。吴分置九德郡，晋、宋、齐因之。隋置驩州，后为日南郡。大唐为驩州，或为日南郡。领县四：
九德（晋旧县。）
越裳（吴旧县。）
怀驩（音欢。）
浦阳（晋旧县。）
承化郡
（东……南……西……北……东南到安南府西南……西北……东北……去西京七千七百一十里，去东京户一千九百二十，口五千一百一十。）
峰州（今理嘉宁县。）古文朗国，（有文朗水。）亦陆梁地。秦属象郡。二汉属交趾郡。吴分置新兴郡。晋武改为新昌郡，宋齐因之。陈兼置兴卅。隋平陈，郡废，改为峰州；炀帝初州废，并入交趾郡。大唐复置峰州，或为承化郡。领县五：
嘉宁
承化
新昌（并汉麊泠县地。麊音麋。）
嵩山
珠绿
玉山郡
（东至合浦郡界三百里。南至大海，不知里数。西至武安州三百七十里。北至恩平郡七百五十里。东南到海，不知里数。西南到当郡宁海县二百四十里。西北到苏茂郡一百三十里。东北到宁越郡六百里。去西京七千二十里，去东京七千四百二十里。户四百九十，口二千七百一十。）
陆州（今理乌雷县。）秦象郡地。汉以来属交趾郡。梁分置黄州及宁海郡。隋平陈，郡废，改黄州为玉州；炀帝初州废，并其地入宁越郡。大唐复置玉州，上元二年改为陆州，（州界有陆水。）或为玉山郡。领县三：
乌雷
宁海
华清
合浦郡
（东至南昌郡二百里。南至招义郡三百五十里。西至宁越郡五百里。北至怀泽郡一百里。东南到南昌郡三百五十里。西南到招义郡五百七十里。西北到安南都护府一千里。东北到宁越郡七百里。去西京六千五百四十里，去东京五千八百三十里。户三千一十，口一万三千二十。）
廉州（今理合浦县。）秦象郡地，汉置合浦郡，后汉同。吴改为珠官。晋又为合浦郡。宋因之，兼置临瘴郡及越州。（领郡三，理於此。时西江督护陈伯绍请置，遂以为刺史，始立州镇，穿山为城门，威服俚獠。）齐又因之。炀帝改为禄州，寻改为合州，又废州置合浦郡。大唐置廉州，（州界有瘴江。）或为合浦郡。领县四：
合浦
封山
蔡龙
大廉（并汉合浦县。）
安乐郡
（东……南……西……北……东南西南……西北……东北……去西京……去东京户一千一百一十，口五千一百三十。）
岩州（理安乐县。）土地与合浦郡同。大唐为岩州，或为安乐郡。领县四：
常乐
思封
高城
石岩
海康郡
（东至大海二十里。南至珠崖郡四百三十里。西至大海二百里。北至招义郡二百五十里。东南到大海十五里。西南到大海一百里。西北到招义郡一百六十里。东北到招义郡界二百五十里。去西京六千五百一十里，去东京五千九百三十里。户四千三百三十，口二万五百七十。）
雷州（今理海康县。）秦象郡地。二汉以后并属合浦郡地。梁分置合州，大同末，以合肥为合州，以此为南合州。隋平陈，又为合州；炀帝初州废，以属合浦郡。大唐置雷州，或为海康郡。领县三：
海康
遂溪
徐闻
温水郡
（东至连城郡一百九十里。南至陵水郡三百里。西至南昌郡二百里。北至普宁郡一百十里。东南……西南……西北…………东北……去西京五千三百五里，去东京五千里。户三千一百八十，口一万二百二十。）
禺州（今理峨石县。）秦属象郡。大唐置宕州，后改为东峨州，又改为禺州，或为温水郡。领县四：
峨石
温水
陆川
扶桑
汤泉郡
（东……南……西……北……东南西南……西北……东北……去西京六千八百三十里，去东京六千四百二十里。户一千三百，口五千二百二十。）
汤州（今理汤泉县。）秦属象郡。大唐置汤州，或为汤泉郡。领县三：
汤泉
绿水
罗韶
临潭郡
（东至宁越郡六百三十里。南至……西至……北至朗宁郡二百八十二里。东南……西南……西北……东北……去西京去东京…………户一千六百六十，口五千三百二十。）
瀼州（今理临江县。瀼音而章反。）隋大将军刘方始开此路，置镇守，寻废不通。大唐贞观中，清平公李弘节寻刘方故道，开置瀼州，以达交趾。今州在郁林之西南，交趾之东北。（州界有瀼水。）其后或为临潭郡。领县四：
临江
波零
鹄山
弘远
扶南郡
（东……南……西……北……东南西南……西北……东北……去西京……去东京户三千六百六十，口一万二百。）
笼州（今理武勒县。）大唐使清平公李弘节招降，置笼州，或为扶南郡。领县七：
武勒
武礼
罗龙
扶南
龙赖
武观
武江
正平郡
（东……南……西……北……东南西南……西北……东北……去西京……去东京户……口）
环州（今理正平县。）大唐李弘节招降，置环州，或为正平郡。领县八：
正平
福零
龙源
饶勉
思恩
武石
歌良
蒙都
乐古郡
（东……南……西……北……东南西南……西北……东北……去西京六千七百里，去东京六千三百里。户二百六十，口一千三百。）
古州（今理乐古县。）土地与临潭郡同。大唐置古州，或为乐古郡。领县三：
乐古
古书
乐兴
珠崖郡
（东……南……西……北……东南西南……西北……东北……去西京七千四百里，去东京六千七百里。户二千五百，口一万二千。）
崖州（今理舍城县。）海中之洲也。（其洲方千里。）汉武置珠崖、儋耳二郡；昭帝省儋耳，并珠崖；元帝又罢珠崖郡，以其阻绝数反，故罢弃之。与今海康郡之徐闻县对，自徐闻径度，便风扬帆，一日一夕即至。梁置崖州。隋置珠崖郡。大唐为崖州，或为珠崖郡。领县四：
舍城
澄迈
文昌
临高
昌化郡
（东至延德郡四百里。南……西……北……东南西南……西北……东北……去西京七千四百四十二里。去东京户一千三百九，口七千三百。）
儋州（今理义伦县。）土地与珠崖郡同。汉置儋耳郡。大唐置儋州，或为昌化郡。领县五：
义伦（汉儋耳县城即此。）
昌化
感恩
洛场
富罗（隋毗善县，武德五年改置。）
延德郡
（东至万安郡百六十里。南至大海七里。西至昌化郡四百二十里。北至琼山郡四百五十里。东南到大海二十七里。西南到大海十里。西北到延德县九十里。东北到琼山郡四百五十里。去西京八千六百六里，去东京七千七百九十七里。户八百一十五，口二千八百二十。）
振州（今理宁远县。）土地与珠崖郡同。隋置临振郡。大唐置振州，或为延德郡。领县五：
宁远
延德
吉阳
临川
落屯
琼山郡
（东……南至延德郡四百五十里。西……北……东南西南到延德郡四百五十里。西北……东北……去西京八千六百里，去东京七千二百里。户六百四十，口一千六百八十。）
琼州（今理琼山县。）土地与珠崖郡同。大唐割崖州置琼州，或为琼山郡。领县五：
琼山
曾口
容琼
乐会
颜罗
万安郡
（东……南……西至延德郡界……北……东南西南……西北……东北……去西京八千六百里，去东京七千七百九十里。户七百二十，口一千六百。）
万安州（今理万安县。）土地与珠崖郡同。大唐置万安州，或为万安郡。领县四：
万安
陵水
富云
博辽
风俗
五岭之南，人杂夷獠，不知教义，以富为雄。（父子别业，父贫乃有质身於子者。其富豪并铸铜为大鼓，初成，悬於庭中，置酒以招同类。又多构雠怨，欲相攻击，则鸣此鼓，到者如云。有鼓者号为都老，群情推服。本之旧事，尉佗於汉，自称蛮夷大长老夫臣佗，故俚人呼其所尊为倒老也。言讹故又称都老云。）珠崖环海，尤难宾服，是以汉室尝罢弃之。（汉元帝时，珠崖数反叛，贾捐之上书，言不可烦中国师徒，请罢弃。帝从之。）大抵南方遐阻，人强吏懦，豪富兼并，役属贫弱，俘掠不忌，古今是同。其性轻悍，易兴迷节。（自尉佗、徵侧之后，无代不有扰乱，故萧齐志云： 凭恃险远，隐伏岩障，恣行寇盗，略无编户。 ）爰自前代，及於国朝，多委旧德重臣，抚宁其地也。
