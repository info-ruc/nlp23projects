<strong>礼六十六开元礼纂类一序例上</strong>
五礼篇目
（谨按斯礼，开元二十年撰毕。自后仪法，续有变改，并具沿革篇。为是国家修纂，今则悉依旧文，敢辄有删改。本百五十卷，类例成三十五卷，冀寻阅易周，览之者幸察焉。）
大唐开元年之制五礼，其仪百五十有二。
一曰吉礼，其仪五十有五。（一、冬至祀昊天於圆丘。二、正月上辛祈穀於圆丘。三、孟夏雩祀於圆丘。四、季秋大享於明堂。五、立春祀青帝於东郊。六、立夏祀赤帝於南郊。七、季夏祀黄帝於南郊。八、立秋祀白帝於西郊。九、立冬祀黑帝於北郊。十、腊日〈礻昔〉百神於南郊。十一、春分祀朝日於东郊。十二、秋分祀夕月於西郊。十三、祀风师、雨师、灵星、司中、司命、司人、司禄。十四、夏至祭皇地祇於方丘，后土同。十五、孟冬祭神州於北郊。十六、仲春上戊祭太社、太稷。十七、祭五岳、四镇。十八、祭四海、四渎。十九、时享太庙。二十、祫享太庙。二十一、禘享太庙。二十二、拜陵。二十三、太常卿行诸陵。二十四、孟春吉亥享先农，耕籍。二十五、皇后季春吉巳享先蚕，亲桑。二十六、有司享先代帝王。二十七、荐新於太庙，季夏祭中霤於太庙。二十八、孟冬祭司寒，纳冰。二十九、兴庆宫祭五龙坛。三十、皇帝视学。三十一、皇帝、太子释奠於孔宣父。三十二、国学释奠於孔宣父。三十三、仲秋释奠於齐太公。三十四、巡狩告圆丘。三十五、巡狩告社稷。三十六、巡狩告宗庙，归格仪附。三十七、皇帝巡狩。三十八、封祀於太山，禅於社首山。三十九、时旱祈太庙。四十、时旱祈太社。四十一、时旱祈岳镇以下於北郊，报仪同。四十二、就祈岳镇海渎。四十三、诸州祭社稷。四十四、诸州释奠於孔宣父。四十五、诸州祈社稷，祷诸神，禜城门。四十六、诸县诸里祭社稷。四十七、诸县释奠於孔宣父。四十八、诸县祈社稷及诸神。四十九、诸太子庙时享。五十、三品以上时享其庙。五十一、三品以上祫享其庙。五十二、三品以上禘享其庙。五十三、四品五品时享其庙。五十四、六品以上春祠。五十五、王公以下拜扫寒食，拜扫附。）
二曰嘉礼，其仪有五十。（一、皇帝加元服。二、纳后。三、皇帝正至受皇太子朝贺。四、皇后受太子朝贺。五、皇帝正至受皇太子妃朝贺。六、皇后正至受皇太子妃朝贺。七、皇帝正至受群臣朝贺。八、皇帝千秋节受群臣朝贺。九、皇后正至受群臣朝贺。十、皇后受外命妇朝贺。十一、皇帝於明堂读春令。十二、读夏令。十三、读秋令。十四、读冬令。十五、於太极殿读五时令。十六、养老於太学。十七、临轩册皇后。十八、临轩册皇太子。十九、内册皇太子。二十、临轩册立王公。二十一、朝堂册诸臣。二十二、册命内妇。二十三、遣使册授官爵。二十四、朔日受朝。二十五、朝集使辞见。二十六、皇太子加元服。二十七、皇太子纳妃。二十八、皇太子正至受群臣贺。二十九、皇太子受宫臣朝贺。三十、皇太子与师傅保相见。三十一、皇太子受朝集使参辞。三十二、亲王冠。三十三、亲王纳妃。三十四、公主降嫁。三十五、三品已上子冠。三十六、五品已上子冠。三十七、六品已下子冠。三十八、三品已上婚。三十九、四品已下婚。四十、朝集使礼见。四十一、任官初上。四十二、乡饮酒。四十三、正齿位。四十四、宣赦书。四十五、群臣诣阙上表。四十六、群臣起居。四十七、遣使慰劳诸番。四十八、遣使宣抚诸州。四十九、遣使诸州宣制。五十、遣使诸州宣赦书。）
三曰宾礼，其仪有六。（一、番国主来朝。二、戒番国主见。三、番主奉见。四、受番使表及币。五、宴番国主。六、宴番国使。）
四曰军礼，其仪二十有三。（一、亲征类於上帝。二、宜於太社。三、告於太庙。四、禡於所征之地。五、軷於国门。六、告所过山川。七、宣露布。八、劳军将。九、讲武。十、田狩。十一、射宫。十二、观射。十三、遣将出征宜於太社。十四、遣将告太庙。十五、遣将告齐太公庙。十六、祀马祖。十七、享先牧。十八、祭马社。十九、祭马步。二十、合朔伐鼓。二十一、合朔诸州伐鼓。二十二、大傩。二十三、诸州县傩。）
五曰凶礼，其仪十有八。（一、凶年振抚。二、劳问疾患。三、中宫劳问。四、皇太子劳问。五、五服制度。六、皇帝为小功以上举哀。七、敕使吊。八、会丧。九、册赠。十、会葬。十一、致奠。十二、皇后举哀吊祭。十三、皇帝太子举哀吊祭。十四、皇太子妃举哀吊祭。十五、三品已上丧。十六、五品已上丧。十七、六品已下丧。十八、王公已下丧。）
卜日礼
国有大祀、中祀应卜日者，（昊天上帝、五方上帝、皇地祇神州、宗庙皆为大祀，日月星辰、社稷、先代帝王、岳镇海渎、帝社、先蚕、孔宣父、齐太公、诸太子庙、并为中祀，应卜日。）及册命大事，（加元服、纳后、巡狩、亲征封禅、太子纳妃。）出师命将，并卜日於太庙南门之外。（若雩祀之典，有殊古法。传曰 龙见而雩 。自周以来，岁星差度。今之龙见，乃在仲夏之初，以祈甘雨，遂为晚矣。今用四月上旬卜日。又先蚕之祀，合用季春吉巳。若其年节气晚，即於节气后卜日也。）将卜前一日，以右校扫除太庙南门之外。守宫设太常卿以下次於门外之东，皆西向。其日平明，太卜令、卜正、占者（其占者，以太卜官之明卜者为之。）俱就次，各服公服。（谒者、赞引各绛公服。）守宫布卜席於闑西阈外，西向。谒者告事具。谒者引太常卿升立於门东，西面；赞引引太卜令、卜正、占者门西，东面。卜正先抱龟奠於席上，西首，灼龟之具奠於龟北。执龟立於席东，北面。太卜令进受龟，诣太常卿前示高。太常卿受视讫，太卜令受龟，少退俟命。太常卿曰： 皇帝来日某，祗祀於某，尚飨。 （若将有策命大事及国有冠婚之礼，则曰 来日某有某事，庶乎从之 。）太卜令曰 诺 ，遂述命。还即席西面坐，命龟曰： 假尔太龟，有常。 兴，授卜正龟，负东扉。卜正坐，作龟讫，兴。太卜令进受龟，示太常卿。卿受视，反之。太卜令退复位，东面，与众占之讫，不释龟，进告於太常卿： 占曰某日从。 授卜正龟。谒者进太常卿之左，白 礼毕 。谒者引太常卿以下还次。卜者彻龟，守宫彻席以退。（若卜册命大事，太常卿以兆奏闻也。）若上旬不吉即卜中旬，中旬不吉即卜下旬，皆如初礼。若卜吉日及非大事，皆太卜令莅卜，卜正、占者视高，命龟，作龟。
筮日礼
国有小祀应筮日者，（司中、司命、风师、雨师、众星、山林川泽、州县社稷、释奠及诸神祀，并为小祀，应筮日。）及诸王冠婚、公主降嫁等并筮日於太庙南门之外。将筮前一日，右校扫除太庙南门之外。守宫设太卜令以下次於门外之东，皆西向。其日平明，太卜令、卜正、占者（其占者，以太卜官之明筮者为之也。）俱就次，各服公服。（赞引绛公服也。）守宫布筮席於闑西阈外，西向。赞引引太卜令升立於门东，西面；卜正、占者立於门西，东面。卜正开椟出策，兼执之，东面受命於太卜令。太卜令曰： 皇帝来日某，祭某神於某，尚飨。 （若将有冠婚等，则曰 来日某有某事从之 。）卜正曰 诺 ，遂右还西面，以椟击策，遂述曰： 假尔太筮有常，皇帝来日某祭某神，尚飨。 乃释椟，坐筮讫，兴，执卦以示太卜令。太卜令受视，反之。卜正退复位，东面，与众占之讫，进告於太卜令： 占曰某日从。 赞引进太卜令之左，白 礼毕 。赞引引太卜令以下还次。卜正椟策，守宫彻席以退。不吉即筮中旬下旬如初。其王公以下筮日，各附於本篇。
神位（用乐及笾豆等数附）
冬至祀昊天上帝於圆丘，以高祖神尧皇帝配座，在坛上。（座每笾豆各十二，簋簠俎各一，都六百八十九座。）坛之第一等祀，（东方青帝灵威仰、南方赤帝赤熛怒、中央黄帝含枢纽、西方白帝白招拒、北方黑帝协光纪及大明、夜明等七座，笾豆各八，簠簋俎各一也。）第二等祀，（天皇大帝、北辰、北斗、天一、太一、紫微五帝座，并差在行位前。馀内官诸座及五星十二辰、河汉，都四十九座，齐列在十二陛閒。每座笾豆各二，馀如上也。）第三等祀。（中官市垣座、七公、日星、帝座、大角、摄提、太微、太子、明堂、轩辕、三台、五车、诸王、月星、织女、建星、天纪等十七座及二十八宿，并差在前列。馀百四十二座，齐列，皆在十有二陛閒。每座笾豆等如二等也。）又祀外官百五座（笾豆簠簋俎各一也。）於内壝之内，又设众星三百六十座於内壝之外。（笾豆等与外官同。所谓昊天上帝者，盖元气广大则称昊天，远视苍苍即称苍天，人之所尊，莫过於帝，讬之於天，故称上帝。按此星神之位，盖浑仪制图，圣人观象，羲和所职，推步有徵。传曰： 万物之精，上为众星。故天有万一千五百二十星，地有万一千五百二十物。星之与物，各有所主。 今并依郊坛图为也。）
正月上辛，祈穀祀昊天上帝於圆丘，以高祖神尧皇帝配。（都七座也。）又祀五帝於坛第一等。（笾豆等数如冬至。国家前礼，祀感生帝於南郊。后礼祀昊天上帝於圆丘，以祈穀实。准左传 郊祀后稷以祈农事，故启蛰而郊，郊而后耕 ，诗曰 噫嘻，春夏祈穀於上帝 ，则祈穀之文，传之历代。上帝之号，元属昊天，而郑康成云： 天之五帝，递王四时。王者之兴，必感其一。因其所感，别祭尊之。故夏正之月，祭其所生帝於南郊，以其祖配之。故周祭灵威仰，以后稷配之，因以祈穀。 据所说祀感帝之意，本非祈穀。先儒此说，事恐难凭。且感帝之祀，行之自久。记曰 有其举之，莫可废也 。祈穀之礼，於祈穀之坛祭五方帝。夫五方帝者，五行之精，九穀之宗。今二礼并行，六神咸祀也。）
孟夏雩祀昊天上帝於圆丘，以太宗文武圣皇帝配座。（笾豆等如冬至，都十七座。）又祀五方帝於坛之第一等。又祀五帝（太昊、炎帝、轩辕、少昊、颛顼。）於坛第二等。（笾豆各四，簠簋俎各一也。）又祀五官（句芒、祝融、后土、蓐收、玄冥也。）於内壝之外。（每座笾豆各二，馀各一。国家前礼，雩祀五方帝、五帝、五官於南郊。后礼，祀昊天上帝於圆丘，且雩祀上帝，盖为百穀以祈甘雨。故月令云： 命有司大雩帝，用盛乐以祈穀实。 郑玄云： 雩於上帝也。 夫上帝者，天之别号，元属昊天，祀於圆丘，尊天位也。且雩祀五帝，行之自久。记曰 有其举之，莫可废也 。今二祀并行，以成大雩帝之义也。）
季秋大享明堂，祀昊天上帝，以睿宗大真皇帝配座。又以五方帝、五帝、五官从祀。（笾豆等同雩祀，都十七座。国家前礼，祀五方帝、五帝、五官於明堂。后礼，祀昊天上帝於明堂。准孝经 郊祀后稷以配天，宗祀文王於明堂，以配上帝 。先儒以为天是感精之帝，即太微之五帝，此即皆是星辰之例。按上帝之号，皆属昊天。郑玄所引，皆云五帝。周礼曰 王将旅上帝，张毡案，设皇邸。祀五帝，张大次小次 。则上帝与五帝，岂可为一？孝经云上帝即五帝，故云 严父莫大於配天 ，下云 宗祀文王以配上帝 ，明上帝即天矣。且祀五方帝於明堂，行之自久。记曰 有其举之，莫可废也 。今二礼并行，以成月令大享帝之义也。）
立春日，祀青帝於东郊。（以太昊配句芒，岁星三辰七宿从祀。）立夏日，祀赤帝於南郊。（炎帝配祝融，荧惑三辰七宿从祀。）季夏日，祀黄帝於南郊。（轩辕配后土，镇星从祀。）立秋日，祀白帝於西郊。（少昊配蓐收，太白三辰七宿从祀。）立冬日，祀黑帝於北郊。（颛顼配玄冥，辰星三辰七宿从祀。正座配座笾豆各十二，五辰五官三辰七宿笾豆各二，馀各一也。）
以上旧乐用本音，皆以黄锺为均三成。准周礼云： 圜锺之均六变，天神皆降，可得而礼。 既云 天神皆降 ，明五帝日月星辰皆天神也。又准周礼乐三变唯致丘陵之祇，今改用六变。
腊日〈礻昔〉百神於南郊。都百九十二座。（大明、夜明在坛上，每座笾豆各十，簠簋俎各一。神农、伊祁、五官每座笾豆各四，簠簋俎各一。五星、十二辰、后稷、五方田畯、岳镇海渎、二十八宿、五方山林川泽，每座笾豆各二，簠簋俎各一。丘陵、坟衍、原隰、青龙、朱鸟、白兽、玄武、鳞羽毛介、於菟、井泉等八十五座，笾豆各二，簠簋俎各一。皆准旧礼定也。）
春分朝日於东郊。秋分夕月於西郊。（以上笾豆各十，簠簋俎各一也。）旧用黄锺之均，三成，新改用天神之乐，圜锺之均，六成。
立春后丑日，祀风师於国城东北。立夏后申日，祀雨师於国城南。立秋后辰日，祀灵星於国城东南。立冬后亥日，祀司中、司命、司人、司禄於国城西北。（已上四祀，旧不用乐，笾豆各八，簋俎等各一也。）
夏至日祭皇地祇於方丘坛上，以高祖神尧皇帝配座。（每座笾豆各十二，簠簋俎各一，都七十二座。）祭神州地祇於坛第一等。（笾豆各四，馀如上也。）祭五岳、四镇、四海、四渎、五山、五川、五林、五泽、五丘、五陵、五坟、五衍、五原、五隰於内壝之外，各依方面。（每座笾豆各二，簠簋俎各一，皆准旧礼为定。）立冬后，祭神州地祇於北郊，以太宗文武圣皇帝配座。（每座笾豆各十二，簠簋俎各一也。）旧乐用姑洗三成。准周礼云： 函锺之均八变，则地祇皆降，可得而礼。 郑玄云： 祭地有二。一是大地昆仑为皇地祇，则宗伯黄琮所祭者。二是帝王封域内之神州，则两圭有邸所祭者。 国家后礼则不立神州之祀，今依前礼为定。既曰地祇，其乐合用函锺之均八变。
仲春仲秋上戊，祭太社、（后土配。）太稷。（后土配。每座笾豆各十，簠簋各二，鉶俎各三。）旧乐用姑洗之均，三变。社稷之祀，於礼为尊，岂同丘陵只用三变？合依地祇，用函锺之均，八变之乐。
五岳、四镇、四海、四渎每年五郊迎气日，各一祭。（东岳岱山，祭於兖州界。东镇沂山，祭於沂州界。南岳衡山，祭於衡州界。南镇会稽山，祭於越州界。中岳嵩高山，祭於河南府界。西岳华山，祭於华州界。西镇吴山，祭於陇州界。北岳恒山，祭於定州界。北镇医无闾山，祭於营州界。祭东海於莱州界，祭东渎大淮於唐州界，祭南海於广州界，祭南渎大江於益州界，祭西海及西渎大河於同州界，祭北海北渎大济於河南府界。皆本州县官祭之。以上四祭，每座笾豆各十，簠簋各二，俎各二。）
太庙九室，每岁五享。（谓四时孟月及也。每室笾豆各十二，簠簋各二，鉶俎各三。）又三年一祫以孟冬，五年一禘以孟夏。（祫禘之月，则不时享。）祫禘之时，功臣配享於庭。（高祖室：殷开山、刘政会、淮安王神通、河閒王孝恭。太宗室：房玄龄、魏徵、屈突通、高士廉。高宗室：马周、李勣、张行成。中宗室：桓彦范、敬晖、张柬之、崔玄暐、袁恕己。睿宗室：苏瑰、刘幽求也。）每时享，因祭七祀。（春祀司命及户，夏祀灶，季夏别祀中霤，秋祀门及厉，冬祀行。若臈及禘祫，则遍祀之。）肃明皇后庙，孝敬皇帝庙。（二庙新修，享仪准大庙例。）
孟春吉亥享先农，（后稷配。）季春吉巳享先蚕。（二享准旧礼，定每座笾豆各十，簠簋各二，鉶俎各三。）
仲春之月，享先代帝王。帝喾享於顿丘，帝尧享於平阳，（稷、配。）帝舜享於河东，（皋繇配。）夏禹享於安邑，（伯益配。）殷汤享於偃师，（伊尹配。）周文王享於酆，（太公配。）武王享於镐，（周公、召公配。）汉高祖享於长陵。（萧何配。每座笾豆各十，簠簋各二，俎各三。新加帝喾，馀准旧礼为定。）
仲春仲秋上丁，释奠於太学。孔宣父为先圣，颜子为先师。（凡九十五座。先圣先师笾豆各十，簠簋各二，鉶俎各三。其七十二弟子及左丘明、公羊高、穀梁赤、伏胜、高堂生、戴圣、毛苌、孔安国、刘向、郑众、杜子春、马融、卢植、郑玄、服虔、贾逵、何休、王肃、王弼、杜元凯、范甯等从祀。诸座笾豆各二，簠簋俎各一。其七十二弟子新加，馀依旧定。其名具太学篇中。）
州县祭社稷。（每座笾豆各八，簠簋各二，俎各三。）
仲春、仲秋释奠於齐太公，以留侯张良配。（每座笾豆各十，簠簋各二，鉶俎各三。新加享礼。）
孟冬祭司寒。（笾豆各八，簠簋俎各一，准旧礼为定。）
仲春兴庆宫祭五龙坛。（五座，每座笾豆各八，簠簋俎各一也。）新撰享乐用姑洗之均三成。
隐太子庙、章怀太子庙、懿德太子庙，节愍太子庙、惠庄太子庙、惠文太子庙。（以上六庙，每年四享。笾豆各十，簠簋各二，俎三，并新加此礼。）
仲春祀马祖，仲夏祀先牧，仲秋祭马社，仲冬祭马步。（以上四祭，皆於大泽，用刚日也。）
凡有祭祀，皆准前例。若封禅之礼，则依圆丘方泽神位为定。若巡狩望祭，亲征禡类，祈祷昭告，并各依本位为定。
凡祀昊天上帝及配座，用苍犊各一，五方上帝、五人帝各用方色犊一，大明青犊一，夜明白犊一，皇地祇及配座用黄犊各一，神州及配座用黝犊各一。（凡祀之牲，皆养在涤。大祀九旬，中祀三旬，小祀一旬。其牲方色难备者，听以纯色代之。大小依礼。告祈之牲不养。凡祭祀牲，不得捶扑损伤，死即埋之，有疮疾者与替也。）宗庙、社稷、帝社、先蚕、先代帝王、五岳、四镇、四海、四渎、孔宣父、齐太公、诸太子庙并用太牢。若冬至祀圆丘，加羊九豕九。祭方丘加羊五豕五。〈礻昔〉祭神农、伊祁、星辰以下，每方各用少牢，其方不熟则阙之。若行幸，祭大山川用太牢，中山川及州县社稷、释奠用少牢，其风师、雨师、灵星、司中、司命、司人、司禄及行幸祭小山川及马祖、马社、先牧、马步各用羊一。軷祭用羝羊一。
凡肉皆实俎，其牲皆升右胖，体十一。（前节三：肩、臂、臑。后节二：肫、胳。正脊一，脡脊一，横脊一，长肋一，短肋一，代肋一，皆二骨以并。脊从前为正，胁旁中为正。凡供别祭用太牢者，犊一，羊一，猪一，酒二斗，脯一段，醢四合。若供少牢者，去犊，减酒一斗。郊庙樽罍，五齐三酒，并见本仪中也。）
凡用笾豆各十二。（笾实以石盐、乾鱼、乾枣、栗黄、榛子人、菱人、芡人、鹿脯、白饼、黑饼、糗饵、粉餈。豆实韭菹、醓醢、菁菹、鹿醢、芹菹、兔醢、笋菹、鱼醢、脾析菹、豚胉、酏食、糁食。）用笾豆各十。（笾减糗食、粉食，豆减酏食、糁食。）用笾豆各八，（笾又减白饼、黑饼，豆减脾析菹、豚胉。）用笾豆各四，（笾实石盐、乾枣、栗黄、鹿脯，豆实芹菹、兔醢、菁菹、鱼醢也。）用笾豆各二，（笾实栗黄、牛脯，豆实葵菹、鹿醢。）用笾豆各一。（笾实牛脯，豆实鹿醢。其应用牛脯者，亦通用羊脯。）用簠簋各二，（簠实稻粱饭，簋实黍稷饭。）用簠簋各一。（簠实粱饭，簋实稷饭。）〈登瓦〉。（实大羹。）鉶。（实肉羹。凡神祀之物当时所无者，则以时物代之。）
