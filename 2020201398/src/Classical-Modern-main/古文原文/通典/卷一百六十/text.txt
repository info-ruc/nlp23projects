<strong>兵十三</strong>
孙子曰： 下政攻城。（言攻城屠邑，政之下者，所害者多。）攻城之法，为不得已。修橹轒辒，（上汾，下温。）具器械，三月而后成，（修橹，长橹也。轒辒，四轮车。皆可推而往来，冒以攻城。器械，谓云梯、浮格衡、飞石、连弩之属。攻城总名。言修此攻具，经一时乃成也。）距闉又三月而后已。（距闉者，踊土积高而前，以附於城也。积土为山曰堙，以距敌城，观其虚实。春秋传曰： 楚司马子反乘堙而闚宋城。 ）将不胜心之忿，而蚁附之，则杀士卒三分之一，（守过二时，敌人不服，将不胜心之忿，多使士卒蚁附其城，杀伤我士民三分之一也。）而城不拔者，此攻城之灾。（言攻趣不拔，还为己害，故韩非曰： 夫一战不胜，则祸暨矣。 ）故善用兵者，屈人之兵而非战，（言伐谋伐交，不至於战。故司马法曰： 上谋不斗。 ）拔人之城而非攻也，（言以威刑服敌，不攻而取，若郑伯肉袒以迎楚庄王之类。）毁人之国而不久也，（若诛理暴逆，毁灭敌国，不暴师众也。）故兵不钝而利可全，此谋攻之法也。（不与敌战，而必完全得之，立胜於天下，不顿兵血刃。）故用兵之法，什则围之，（以十敌一，则围之，是为将智勇等，而兵利钝均也。若主弱客劲，不用十也。曹公操所以倍兵围下邳，生擒吕布。若敌垒固守，依附险阻，彼一我十，乃可围也。敌虽盛，所据不便，未必十倍然后围之。）伍则攻之。 （若敌并兵自守，不与我战，彼一我五，乃可攻战也。或与敌人内外之应，未必五倍然后攻之。）
又曰： 兵之情，围则御，（相御持也。穷则同心守御。）不得已则斗，（势有不得已也。言斗太过，战不可以恶胜，走不能脱，恐其有降人之心者。）过则从。（陷之甚过，则计从也。）围师必阙。（司马法曰： 围其三面，开其一面，以示生路。 ）此用兵之法。 （若围敌平陆之地，必空一面，以示其虚，欲使战守不固，而有去留之心。若敌临危据险，强救在表，当坚固守，未必阙也。此用兵之法。）
又曰： 倍则分之。（己二敌一，则一术为正，一术为奇；彼一我二，不足为变，故疑兵分离其军也。故太公曰： 不能分移，末可语奇。 ）微乎微微，至於无形；（言其微妙，所不可见。）神乎神神，至於无声，故能为变化司命。 （言变化之形，倏忽若神，故能料敌死生，若天之司命。）
又曰： 善攻者，动於九天之上也。 （善攻者，务因天时地利，为水火之变，使敌不知所备。言其雷震发动，若於九天之上也。）
围敌勿周
后汉初，张步据齐地，汉将耿弇总兵讨之。张步使其大将费邑军历下，又分守祝阿、钟城。弇先击祝阿，自旦攻城，未日中而拔之，故开围一角，令其众得奔归钟城。钟城人闻祝阿已溃，大恐惧，遂空壁亡去。
后汉妖巫维汜弟子单臣，相聚入原武城，劫吏人，自称将军。光武遣臧宫将北军数千人围之。贼穀食多，数攻不下，士卒死伤。帝召公卿诸侯王问方略，明帝时为东海王，独对曰； 妖巫相劫，势无久立，其中必有悔欲亡者。但外围急，不得走耳。宜小挺缓，（挺，解也。）令得逃亡，则一亭长足以擒也。 帝即敕宫撤围缓贼，贼众分散，遂斩臣等。
后汉末，将军朱俊与荆州刺史徐璆共讨黄巾，击贼帅赵弘，斩之。馀贼帅韩忠复据宛，乞降，司马张超请听之。俊曰： 兵有形同而势异者。昔秦、项之际，人无定主，故赏降附以劝来耳。今海内一统，唯黄巾造寇，纳降无以劝善，讨之足以惩恶。今若受之，更开逆意，贼利则进战，钝则乞降，纵敌长寇，非良计也。 因急攻，连战不克。俊登土山睹之，顾谓张超曰： 吾知之矣。贼今外围周固，内营逼急，乞降不受，欲出不得，所以死战也。万人一心，犹不可当，况十万乎！其害甚矣。不如撤围，并兵入城。忠见围解，势必自出，出则意散，易破之道也。 既而解围，忠果出战，俊因击，大破之。忠等皆降。
后汉末，曹公破袁尚，拔邺，进围壶关。公曰： 城拔，皆坑之。 连月不能下。其将曹仁谓公曰： 夫围城必开之，所以开其生路也。今公许之必死，将卒自以为守。且城固而粮多，攻之则士卒伤，守之则旷日持久。今顿兵坚城之下，攻必死之虏，非良计也。 曹公从之，遂降其城。
后魏末，齐神武起义兵於河北。其时，尔朱兆、天光、度律、仲远等四将同会於邺南，士马精强，号二十万，夹洹水而军。（洹音桓。）时神武马不满二千，步卒不至三万，以众寡不敌，遂於韩陵山为圆阵，连系牛驴自塞之。於是将士死战，四面奋击，大被兆等。（齐神武兵少，天光等兵十倍，围而缺之，神武自塞其缺，士皆必死，是以破敌也。具死地勿攻篇。）
围师量无外救缓攻取之
十六国前燕将慕容恪率兵讨段龛於广固，恪围之，诸将劝恪宜急攻之，恪曰： 军势有宜缓以克敌，有宜急而取之。若彼我势均，且有强援，虑腹背之患者，须急攻之，以速大利。如其我强彼弱，外无救援，力足制之者，当羁縻守之，以待其弊。兵法十围五攻，此之谓也。龛恩结贼党，众未离心，今凭固天险，上下同心。攻守势倍，军之常法。若其促攻，不过数旬，克之必矣，但恐伤吾士众。当持久以取耳。 乃筑室反耕，严固围垒。终克广固。
前燕将吕护据野王，阴通晋，事觉，燕将慕容恪等率众讨之。将军傅颜言於恪曰： 护穷寇假合，王师既临，则上下丧气，必士卒摄魂，败亡之验也。殿下前以广固天险，守易攻难，故为长久之策。今贼形便不与往同，宜急攻之，以省千金之费。 恪曰： 护老贼，经变多矣。观其为备之道，未易卒图。今圈之穷城，樵采路绝，内无蓄积，外无强援，不过十旬，其毙必矣，何必遽残士卒之命而趣一时之利哉！吾严濬围垒，休养将卒，以重官美货间而离之，事淹势穷，其衅易动；我则未劳，而寇已弊。此为兵不血刃，坐以制胜也。 遂列长围守之。凡经六月，而野王溃，护南奔於晋，悉降其众。
攻城战具（附）
攻城战具：
作四轮车，上以绳为脊，生牛皮蒙之，下可藏十人，填隍推之，直抵城下，可以攻掘，金火木石所不能败。谓之 轒辒车 。（凡力有馀者攻，先绝诸国之交，使无外救。粮多而人少，攻而勿围；粮少而人多，围而勿攻。）
以大木为床，下置六轮，上立双牙，牙有检，梯节长丈二尺；有四桄，桄相去三尺，势微曲，递互相检，飞於云间，以窥城中。有上城梯，首冠双辘轳，枕城而上。谓之 飞云梯 。
以大木为床，下安四独轮，上建双〈月坒〉，〈月坒〉间横检，中立独竿，首如桔槔状，其竿高下、长短、大小以城为准。首以窠盛石，大小、多少随竿力所制，人挽其端而投之。其车推转，逐便而用之。亦可埋脚著地，逐便而用。其旋风四脚，亦可随事而用。谓之 抛车 。
作轴转车，车上定十二石弩弓，以铁钩绳连，车行轴转，引弩弓持满弦。牙上弩为七衢，中衢大箭一，镞刃长七寸，广五寸，箭簳长三尺，围五寸，以铁叶为羽；左右各三箭，次小於中箭。其牙一发，诸箭齐起，及七百步。所中城垒，无不摧陨，楼橹亦颠坠。谓之 车弩 。
以木为脊，长一丈，径一尺五寸，下安六脚，下阔而上尖，高七尺，内可容六人，以湿牛皮蒙之，人蔽其下。舁直抵城下，木石铁火所不能败，用攻其城。谓之 小头木驴 。
於城外起土为山，乘城而上，古谓之 土山 ，今谓之 垒道 。用生牛皮作小屋，并四面蒙之，屋中置运土人，以防攻击者。（ 土山 ，即孙子所谓 距闉 也。）
凿地为道，行於城下，用攻其城；往往建柱，积薪於其柱间而烧之，柱折城摧，谓之 地道 。
以八轮车，上树高竿，竿上安辘轳，以绳挽板屋，止竿首，以窥城中。板屋方四尺，高五尺，有十二孔，四面别布。车可进退，圜城而行，於营中远视。亦谓之 巢车 ，如鸟之巢，即今之 板屋 也。
以板为幔，立桔槔於四轮车上，悬幔逼城堞间，使趫捷者蚁附而上，矢石所不能及，谓之 木幔 。
以小瓢盛油，冠矢端，射城楼橹板木上，瓢败油散，因烧矢镞内簳中，射油散处，火立然。复以油瓢续之，则楼橹尽焚。谓之 火箭 。
磨杏子中空，以艾实之，系雀足上，加火，薄暮群放，飞入城垒中栖宿，其积聚庐舍，须臾火发，谓之 火杏 。
孙子曰： 使敌不得至者，害之也。（致其所必走，攻其所必救，能守其险害之要路，敌不得自至。故王子曰： 一犬当穴，万鼠不敢出；一虎当溪，万鹿不敢过。 言守之上也。）故饱能饥之。（绝其粮。）委军而争利，则辎重捐。（委置库藏，轻师而行，若敌乘虚而来，抄绝其后，则己辎重皆悉弃捐。）是以军无辎重则亡，无粮食则亡，无委积则亡。 （无此三者，亡之道也。委积，刍草之属。）
绝粮道及辎重
汉王遣将韩信，以兵数万欲东下井陉击赵。赵王与陈馀聚兵井陉口，号称二十万。李左车说陈馀曰： 韩信涉西河，虏魏王，擒夏说，欲以下赵，此乘胜而去国远斗，其锋不可当。臣闻 千里餽粮，士有饥色；樵苏后爨，（樵，取薪也。苏，取草也。）师不宿饱 。今井陉之道，车不得方轨，骑不得成列，行数百里，其势粮食必在其后。愿足下假臣奇兵三万人，从间道绝其辎重。足下深沟高垒，坚营勿与战。使前不得斗，退不得还。吾奇兵绝其后，野无所掠卤，不至十日，而韩信之头可致於戏下。不然，必为所擒矣。 陈馀，儒者，常称 义兵不用诈谋奇计 ，曰： 吾闻兵法，十则围之，倍则战。今韩信兵号数万，千里而袭我，亦已罢极，今如避不击，后有大者，何以加之！则诸侯谓吾怯，而轻来伐我。 不听。韩信使人间视，知其不用，大喜，乃敢引兵遂进，竟破赵军。（陈馀违之而败。）
汉景帝初，吴、楚七国反，以太尉周亚夫御之。亚夫问父绛侯客邓都尉曰： 策安出？ 客曰： 吴楚兵锐甚，难与争锋，而剽轻不能久。莫若引兵东北，壁昌邑，以梁委吴，吴必尽锐攻之。将军深沟高垒，使轻兵绝淮、泗口，塞吴饟（式亮反）道。彼吴梁相敝而粮食竭，乃以全强制其疲极，破吴必矣。 亚夫言於帝，许之，遂破吴军。
王莽末，天下乱，光武兄伯升起兵讨莽，为莽将甄阜、梁丘赐所败，复收会兵众，还保棘阳。阜、赐乘胜，留辎重於蓝乡，引精兵十万南渡潢，临沘水，（潢音黄。沘音毗。）阻两川间为营，绝后桥，示无还心。伯升於是大飨军士，设盟约，休卒三日，分为六部，潜师夜起，袭取蓝乡，尽获其辎重。明旦，汉军自西南攻甄阜，下江兵自东南攻梁丘赐，至食时，阵溃，遂斩阜、赐。
后汉末，曹公与袁绍相持官渡。沮授（侧居反）言於绍曰： 北兵数众而果劲不及南，南穀虚少而货财不及北；南利在於急战，北利在於缓持。宜旷以日月。 绍不从。连营稍前，逼官渡，合战，曹公军不利，出，复壁。绍为高橹，起土山，射营中，营中皆蒙楯，众大惧。曹公乃为发石车，击绍楼，皆破，绍众号曰霹雳车。绍为地道，欲袭曹公营。曹公辄於内为长堑以拒之，又遣奇兵袭击绍运车，大破之，尽焚其穀食。会绍遣淳于琼等，将兵万馀人北迎运车，沮授说绍： 可遣将别为军於表，以绝曹公之钞。 绍复不从。琼宿乌巢，去绍军四十里。绍谋士许攸奔曹公。攸谓曹公曰： 公孤军独守，外无求索，危急之时也。今袁氏辎重有万馀两，而无严备，可轻兵袭之，不虑而至，燔其积聚，不过三日，袁氏自败也。 公乃选精锐步马，秉袁氏旗帜，夜衔枚缚马口，从间道出，人负束薪，时有问者，绐（音怠）之曰： 袁公恐曹操抄掠后军，遣兵以益备。 闻者信之。既至辎重，围屯燎薪，火光亘天地。破琼等，悉斩之。数日，绍弃甲而遁。
蜀将姜维率众侵魏，依麹山筑二城，使牙门将句安、李歆等守之，聚羌胡质任寇逼诸郡。魏将陈泰御之，泰谓诸将曰： 麹城虽固，去蜀险远，当须运粮。羌夷患维劳役，必未肯附。今围而取之，可不血刃而拔其城。虽其有救，山道险阻，非行兵之地。 乃使邓艾等进兵围之，断其运道及城外流水。安等挑战，不许，将士困窘，分粮聚雪以稽日月。维果来救，出自牛头山，与泰相对。泰曰： 兵法贵在不战而屈人。今绝牛头，维无返道，则我之擒也。 敕诸军各坚垒勿与战，自南渡白水，循水而东，使诸将截其还路。维惧，遁走，安等孤悬，遂皆降。
十六国前赵刘曜遣将刘胤西伐张骏之武威，骏遣将辛岩、韩璞东拒刘胤，屯於狄道城。韩璞进渡沃干岭。辛岩曰： 我握众数万，藉氐、羌之锐，宜速战以灭之。不尔，久则变生。 璞曰： 自夏末以来，太白犯月，辰星逆行，白虹贯日，皆变之大者，不可以轻动。动而不捷，为祸更深。吾将久而毙之。且曜与石勒相攻，胤亦不能久也。 积七十馀日，军粮竭，遣辛岩督运於金城。胤闻之，大悦，谓其将士曰： 韩璞之众，十倍於吾。吾粮廪将悬，难以持久。今分兵运粮，可谓天授吾也。若败辛岩，璞等自溃。彼众我寡，宜以死战。战而不捷，当无匹马得还。 士众咸奋。於是率骑三千，袭岩於沃干，大败之，璞军遂溃，死者二万馀人。
十六国后赵石勒将石季龙大掠荆河州而去，留将桃豹守城，住西台。勒将以驴千头运粮以馈桃豹，晋将祖逖遣韩潜、冯铁等追击於汴水，尽获之。桃豹宵遁。
十六国前秦苻坚遣将王猛伐前燕慕容暐，师次潞川。燕将慕容评率兵十万御之，以持久制之。猛乃遣其将郭庆率骑五千，夜从间道起火於高山，因焚评辎重，火见邺中。评性贪鄙，障固山泉，卖樵鬻水，积钱绢如丘陵，三军莫有斗志，因而大败。
大唐高宗遣将薛仁贵、郭待封伐吐蕃，仁贵留二万人作两栅，辎重并留栅内，倍道掩之。待封不从仁贵之策，领辎重继进。未至乌海，吐蕃二十馀万悉众救其前军，迎击待封，败之，待封趋山，军粮及辎重并为贼所掠。仁贵遂退，军遂大败。（郭待封失辎重，所以致败。）
孙子曰： 火攻有五：一曰火人，（与敌陈师，敌傍近草，因风烧之，战之助也。）二曰火积，（烧其蓄积。）三曰火辎，（烧其辎重。）四曰火库，（当使閒人入敌营，烧其兵库也。）五曰火坠。（坠，堕也。以火堕入营中也。矢头之法，以铁笼火著箭头，强弩射敌营中。一曰火道，烧绝其粮道也。）行火必有因，（因奸人也。又因风燥而焚烧。）烟火素具。（烧烟具也。先具烧燧之属。）发火有时，起火有日。时者，天之燥也；（燥者，旱也。）日者，宿在戊箕、东壁、翼、轸也。（戊，翼参四宿。此宿之日则风也。）凡此四宿者，风起之日。（萧世识曰： 春丙丁，夏戊己，秋壬癸，冬甲乙，此日有疾风猛雨也。吾勘太乙中有飞鸟十，精知风雨期，五子元运式也。各候其时，可以用火也。 ）凡火攻，必因五火之变而应之。火发於内，则早应之於外。（以兵应之。使閒人纵火於敌营内，当速进以攻其外也。）火发而其兵静者，待而勿攻；极其火力，可从而从之，不可从而止。（见利则进，知难则退。极，尽也。尽火力，可则应，不可则止，无使敌知所为。）火可发於外，无待於内，以时发之。发於上风，无攻下风。（不便也。烧之必退，退而逆攻之，必为所害也。）昼风久，夜风止。（数常也。阳，风也。昼风则火气相动也，夜风卒。欲纵火亦当如风之长短。）凡军必知五火之变，以数守之。（既知起五火五变，当复以数消息其可否。）故以火佐攻者明。 （取胜明也。）
火攻
汉将李陵征匈奴，战败，班师，为单于所逐，及於大泽，匈奴於上风纵火。陵亦先放火，烧断葭苇，用绝火势。（萧世识曰： 敌用火势焚吾门，思火灭门败吾，当便积薪助火，使火势盛，敌不得入，亦拒火之方也。 ）
后汉末，汉将皇甫嵩讨黄巾贼张角，嵩保长社。贼来围城，嵩兵少，军中皆恐，乃召军吏谓曰： 兵有奇变，不在众寡。今贼依草结营，易为风火。若因夜纵火，必大惊乱。吾出兵击之，其功可成。 其夕遂大风，嵩乃约勒军士皆束炬乘城，使锐士间出围外，纵火大呼，城上举燎应之，嵩因鼓而奔其阵，贼惊乱奔走。嵩进兵讨之，与角弟梁战於广宗。梁众精勇，嵩不能克。明日，乃闭营休士，以观其变。知贼意稍懈，乃潜夜勒兵，鸡鸣驰赴其阵，至晡时大破之。
后汉末，刘表死，曹公克荆州，得刘琮水军，沿流东下。吴主孙权遣周瑜领兵逆曹公，遇於赤壁，初一交战，曹公军披退，引兵次江北。瑜等在南岸，瑜部将黄盖曰： 今寇众我寡，难与持久。然观操军，方连船舰，首尾相接，可烧而走也。 乃取蒙冲斗舰数十艘，实以薪草，膏灌其中，裹以帷幕，上建牙旗。先书报曹公，期以欲降。又先备走舸，各系火大船后，因风相次俱前。曹公军吏士皆延颈遥观，指言盖降。盖放诸船，同时发火。时风盛猛，悉延烧岸上营落。顷之，熛焰张天，（熛音标，火飞也。）人马烧溺死者甚众，军遂败退。
东晋将殷浩北伐，其长史江逌取数百鸡，以长绳连之，其脚皆系火。一时驱放，群鸡飞散，火爇羌营，因而奋击羌将姚襄，大败走之。
后周遣将伐高齐，齐将段韶与太尉兰陵王长恭同往扞御。至西境，有柏谷城者，乃绝险，古城千仞，诸将莫肯攻围。韶曰： 汾北河东，势为国家之有，若不去柏谷，事同痼疾。计彼援兵，会在南道，今断其要路，救不得来。且城势虽高，其中甚狭，火弩射之，一旦可尽。 诸将称善，遂鸣鼓而攻之，城溃，获仪同薛敬礼，大斩获首虏。仍城华谷，置戍而还。
隋文帝时，高颎献取陈之策，曰： 江南土薄，舍多竹茅，所有储积，皆非地窖。密遣行人，因风纵火，待彼修葺，复更烧之。不出数年，自可财力俱尽。 帝行其策，由是陈人益弊。
火兵火兽火禽火盗火弩（附）
火兵：以骁骑夜衔枚，缚马口，人负束薪、束缊，怀火直抵敌营，一时举火，营中惊乱，急而乘之；静而不乱，舍而勿攻。（凡火攻，皆因天时燥旱，营舍、茅竹、积刍、穗粮、军营於秸草宿莽之中，因风而焚之。）
火兽：以艾熅（於问反）火置瓢中，瓢开四孔，系瓢於野猪、獐鹿项上，针其尾端，向敌营而纵之，奔走入草，瓢败火发。
火禽：以胡桃剖分，空中实艾火，开两孔，复合，系野鸡项下，针其尾而纵之，奔入草中，器败火发。
火盗：遣人音、服与敌同者，夜窃号逐便怀火偷入营，焚其积聚，火发，乱而出。
火弩：以擘张弩射及三百步者，以瓢盛火，冠矢端，以数百张中夜齐射敌营中刍草、积聚。
乘风取胜
后汉杨璇为零陵太守。是时苍梧、桂阳猾贼相聚，攻郡县，贼众多而力强，吏人忧恐。璇乃特制马车数十乘，以排（音败）囊盛石灰於车上，（排囊者，即今排袋。）系布索於马尾，又为兵车，专彀弓弩，克期会战。乃令马车居前，顺风鼓灰，贼不得视，因以火烧其布，布然马惊，奔突贼阵，因使后车弓弩乱发，钲鼓鸣震。群寇大骇破散，追逐伤斩无数，郡境以清。
陈武帝有江东，梁将王琳率兵东下，陈遣大将侯瑱等拒之。瑱等以琳军威方盛，乃引军入芜湖避之。是时，西南风至急，琳谓得天时，将取扬州，侯瑱等徐出芜湖，以蹑其后。比及兵交，西南风翻为瑱用，琳兵放火燧以掷瑱船者，皆反烧其船，琳兵溃乱，透水死者十二三，其馀皆弃船上岸，为陈军所杀殆尽。
孙子曰： 以水佐攻者强。（水以为冲，故强。）水可以绝，而不可以夺。 （水但能绝其敌道，分敌军耳，不可以夺敌蓄积及计数也。）
水攻
汉王遣韩信已定齐临淄，遂东追齐王田广至高密。项羽使龙且将二十万，救齐。齐王田广、龙且并军与信战。未合，人或说龙且曰： 汉兵远斗穷兵，其锋不可当。齐、楚自居其地战，兵易败散。不如深壁，令齐王使其信臣招所亡城。城闻其王在，楚来救，必反汉。汉兵二千里客居齐，齐城皆反之，其势无所得食，可无战而降也。 龙且曰： 吾救齐，不战而降之，吾何功？今战而胜之，齐之半可得，何为止？ 遂战，与信夹濰（音唯）水阵。韩信乃夜令人为万馀囊，盛沙，壅水上流，引军半渡，击龙且。佯不胜，还走。龙且果喜曰： 固知信怯也。 遂追信渡水。信使人决壅囊，水大至，龙且军太半不得渡，即急击，杀龙且。水东军遂败走。
后汉董卓将兵三万讨先零羌，为羌胡所围，粮食乏绝，进退逼急。乃於所渡水中伪立鄢，（音堰。）以为捕鱼，而潜从鄢下过。比贼追之，决水已深，不得渡。时众军败退，唯卓全师而还。
后汉末，曹公围吕布於下邳，引沂、泗二水灌城，克之。（具兵机务速篇。）
陈闽中守陈宝应举兵反，据建安、晋安二郡界，水陆为栅。陈将章昭达讨之，据其上流，命军士伐木带枝叶为筏，施柏（音拍）於其上，缀以大索，相次列营，夹两岸。宝应数挑战，昭达按甲不动。俄而暴雨，江水大涨，昭达大放筏冲突水栅，尽破。又出兵攻其步军。宝应大溃，遂克定闽中。
陈将欧阳纥据岭南反，陈将章昭达督众军讨之。纥乃出栅洭口，（音匡。）多聚沙石，以竹笼置於水栅之外，用遏舟舰。昭达居其上流，装舰造柏，以临贼栅。又令军人衔刀，潜行水中斫竹笼，笼篾皆解。因纵大舰随流突之，贼众大败，因而擒纥。
大唐武德中，刘黑闼据河北背反，太宗率兵讨之。先遣堰洺水上流，使浅，令黑闼得渡水。及战，遽令决堰，水至深丈馀，贼徒既败，争渡水，溺死者数千人，咸以为神。黑闼与二百馀骑奔於突厥，悉虏其兵众，河北悉平。
武德中，李靖随河间王孝恭讨萧铣，属江水汎涨，诸将皆请停兵，以待水退。靖谓孝恭曰： 兵者以速为神，机者时不可失。今若乘水涨之势，倏忽至其城下，可谓疾雷不及掩耳，兵家上策也。 孝恭从之，进兵次夷陵。铣将文士弘屯清江，靖与之决战，大破贼军。仍率所部，星驰进发，营於荆州城下。士弘既败，铣众莫不震詟。（之涉反。）靖又破其将杨君茂、郑文秀等，遂围城数重。其夜，铣遣使请降。靖即入据其城，号令严肃，军无私焉。
水平及水战具（附）
木槽长二尺四寸，两头及中间凿为三池，池横阔一寸八分，纵阔一寸，深一寸三分，池间相去一尺五分，间有通水渠，阔二分，深一寸三分。三池各置浮木，木阔狭微小於池，匡厚三分，上建立齿，高八分，阔一寸七分，厚一分。槽下为转关，脚高下与眼等。以水注之，三池浮木齐起，眇目视之，三齿齐平，则为天下准。或十步，或一里，乃至数十里，目力所及，置照版度竿，亦以白绳计其尺寸，则高下、丈尺、分寸可知，谓之水平。
照版，形如方扇，长四尺，下二尺黑，上二尺白，阔三尺，柄长一尺，大可握。
度竿，长二丈，刻作二百寸，二千分，每寸内小刻其分。随向远近高下立竿，以照版映之，眇目视三浮木齿及照版，以度竿上尺寸为高下，递而往视，尺寸相乘，则山岗、沟涧、水源下高深浅可以分寸而度。
水战之具：
其船，阔狭、长短随用大小；胜人多少，皆以米为率，一人重米二石。其楫棹、篙橹、帆席、縆索、沉石、调度，与常船不殊。
楼船：船上建楼三重，列女墙战格，树幡帜，开弩窗、矛穴，置抛车、礨石、铁汁，状如城垒。忽遇暴风，人力不能制，此亦非便於事；然为水军，不可不设，以成形势。
蒙冲：以生牛皮蒙船覆背，两厢开掣棹孔，前后左右有弩窗、矛穴，敌不得近，矢石不能败。此不用大船，务於疾速，乘人之不及，非战之船也。
斗舰：船上设女墙，可高三尺，墙下开掣棹孔；船内五尺，又建棚，与女墙齐；棚上又建女墙，重列战敌，上无覆背，前后左右树牙旗、幡帜、金鼓。此战船也。
走舸：舷上立女墙，置棹夫多，战卒少，皆选勇力精锐者，往返如飞鸥，乘人之不及，金鼓、旗帜列之於上。此战船也。
游艇：无女墙，舷上置桨（音奖）床，左右随大小长短，四尺一床。计会进止，回军转阵，其疾如风，虞候居之，非战船也。
海鹘：头低尾高，前大后小，如鹘之状，舷下左右置浮版，形如鹘翅翼，以助其船，虽风涛涨天，免有倾侧。覆背上，左右张生牛皮为城，牙旗、金鼓如常法，此江海之中战船也。
孙子曰： 敌若绝水，必远水；（引敌，使宽而渡之。）客绝水而来，勿迎之於水内，令半渡而击之，利。（半渡势不并，故可敌。）欲战，无附於水而迎客；（附，近也。近水待敌，不得渡也。）视生处高，（水上亦当处其高，前向水，后当依高处也。）无迎水流，（恐溉我也。逆水流，在下流也，不当处人之下流也，为其水流溉灌人也，或投毒药於上流也。）此处水上之军也。上雨水，水沫至，欲涉者，待其定也。 （恐半渡水而遂涨。上雨，水当清，而反浊沫至，此敌人上遏水之占也，欲以中绝军。凡地有水欲涨，沫先至，皆为绝军，当待其定也。）
敌半涉水击必胜
春秋时，晋将阳处（音杵）父（音甫）侵蔡，楚将子上救之，与晋师夹泜（直尼反）而军。处父患之，使谓子上曰： 吾闻之 文不犯顺，武不违敌 。子若欲战，则吾退舍，子济而阵，（欲避楚，使渡成阵而后战。）迟速惟命。不然，纾我。（纾，缓。）老师费财，亦无益也。 乃驾以待。子上欲涉，大孙伯曰： 不可。晋人无信，半涉而薄我，悔败何及？不如纾之。 乃退舍。阳子宣言曰： 楚师遁矣。 遂归。楚师亦归。太子商臣谮子上曰： 受晋赂而避之，楚之耻也。罪莫大焉。 王杀子上。（子上悟之不涉，终被谗而诛之，彰楚君不明。）
楚、汉相持，项羽自击汉将彭越於梁地，令其将大司马曹咎守成皋。汉将挑楚军，咎渡汜水战，汉将候半涉，击，大破之。（具挑战篇。）
后汉末，青、徐黄巾三十万众入渤海界，欲与黑山合。公孙瓒率步骑二万人，逆击於东光南，大破之，斩首三万馀级。贼弃车重数万两，奔走渡河。瓒因其半济薄之，贼复大破，死者数万人。
魏将郭淮在汉中，蜀主刘备欲渡汉水来攻。诸将议众寡不敌，依水为阵以距之。淮曰： 此示弱而不足挫敌，非算也。不如远水为阵，引而致之，半济而后击，备可破也。 既阵，备疑不敢渡。（蜀主悟之，不败。）
大唐武德中，薛万均与罗艺守幽燕，窦建德率众十万来至范阳，万均谓艺曰： 众寡不敌，今若出斗，百战百败，当以计取之。可令羸兵弱马，阻水背城为阵以诱之，贼若渡水交兵，请分精骑百人伏於城侧，待其半渡而击之，破之必矣。 从之。建德引兵渡水，万均击之，大破。
军行渡水（附）
军行，遇大水、河渠、沟涧，无津梁舟栰，以木甖渡。用木缚瓮为筏，受二石，力胜一人。瓮间阔五寸，底以绳勾联，编枪於其上，形长勿方，前置拔头，后置梢，左右置棹。
又用枪栰：枪十根为一束，力胜一人。四千一百六十六根即成一栰，皆去钻刃，以束为鱼鳞次，横检而缚之，可渡四百一十六人。以此为率，多少用济。
又用蒲栰：以蒲九尺围，颠倒为束十道，缚似束枪，为栰，量长短多少。无蒲，亦用苇栰，量大小以济人。
又用挟縆：以善游者系小绳，先浮渡水，次引大縆於两岸，立大橛，急定縆，使人挟縆浮渡，大军可为数十道。
又用浮囊：以浑脱羊皮，吹气令满，系其孔，束於腋下，浮渡。
御敌水军绝下流败之
梁将赵祖悦率水军偷据峡石，后魏将崔延伯率兵讨之。延伯夹淮为营，遂取车轮，去辋，削锐其辐，两两接对，揉（人久反）竹为縆，贯连相属，并十馀道，横水为桥，两头施大辘轳，出没任情，不可烧斫。既断祖悦走路，又令舟舸不通。梁武援军不能赴救，祖悦合军咸见俘虏。
后周将达奚长儒围陈将吴明彻於吕梁，陈遣骁将刘景率勇士七千来为声援。长儒於是取车轮数百，系以大石，沉之清水，连毂相次，以待景军。景至，船舰碍轮不得进，长儒乃纵奇兵，水陆俱发，大破之，因擒明彻。
