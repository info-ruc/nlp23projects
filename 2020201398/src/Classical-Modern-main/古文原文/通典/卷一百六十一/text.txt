<strong>兵十四</strong>
孙子曰： 水因地而制形，兵因敌而制胜。（言水因地倾侧而制其流，兵因敌之亏阙而取其胜者也。）故兵无常势，水无常形，（言兵有变化，故地有方圆。）能随敌变化而取胜者，谓之神。（势盛必衰，形露必败。故能因敌变化，胜之若神。）悬权而动。（量敌动也。）故五行无常胜，四时无常位，（五行，谓金、木、水、火、土。四时，谓春、夏、秋、冬。言五行更王，四时迭用。）日有短长，月有生死。 （兵无成势，盈缩随敌。日月盛衰，犹兵之形势或弱或强也。）
因机设权
春秋时，晋师伐秦。秦人毒泾上流，师人多死也。
春秋时，楚师伐吴，针尹固与王同舟。王使执燧象以奔吴师。（烧火燧，系象尾，使赴吴师，惊卻之。针，职深切。）
春秋时，邾人城翼，（翼，邾邑也。）还，将自离姑。（离姑，邾邑也。从离姑，则道经鲁之武城也。）大夫公孙鉏曰： 鲁将御我。 欲自武城还，循山而南。（至武城而还，依山南行，不欲过武城。）大夫徐鉏曰： 道下，遇雨，将不出，是不归也。 （谓此山道下湿。）遂自离姑。（遂过武城。）武城人塞其前，（以兵塞其前道。）断其后之木而弗殊，邾师过之，乃推而蹶之，遂取邾师。
春秋时，晋将荀吴败无终及群狄於太原，（无终，山戎也。）初，将战，魏舒曰： 彼徒我车，所遇又阨，（地险不便车。阨，乌介切。）以什共车，必克。（更增十人，以当一车之用。）困诸阨，又克。（车每困於阨道，今去车，故为必克也。）请皆卒，（去马，用步卒。）自我始。 乃毁车以为行，（魏舒先自毁其属车，为步阵也。行，户郎切。）五乘为三五。（乘车者三人，五乘十五人，今改去车，更以五人为五，分为三五。）为五阵以相离，两於前，伍於后，专为右角，参为左角，偏为前矩，（皆临时处置之名。）以诱之。狄人笑之。（笑其失常也。）未阵而薄，大败之。
战国燕师伐齐，已下七十馀城，围即墨，未下。齐将田单乃收城中得千馀牛，为绛缯衣，画以五彩龙文，束兵刃於其角，而灌脂束苇於尾，烧其端。凿城数十穴，夜纵牛，壮士五千人随其后。牛尾热，怒而奔燕军，燕军大惊。牛尾炬火光明炫燿，燕军视之皆龙文，所触尽死伤。五千人因衔枚击之，而城中鼓噪从之，老弱者皆击铜器，声动天地。燕军大骇，败走。而齐七十馀城皆复为齐。
后汉初，冯异将数万人，与贼约期会战。使壮士变服与赤眉同，伏於道侧。明日，赤眉使万人攻异前部，异裁出兵以救之。（裁少出兵，所以示弱。）贼见势弱，遂悉众攻异，异乃纵兵大战。日昃，贼气衰，伏兵卒起，衣服相乱，赤眉不复识别，众遂惊溃。追击，大破於崤底。
后汉末，袁尚征袁谭於平原，使其将审配守邺。曹公攻邺城，尚闻邺急，弃平原而救，求入城以计事者。主簿李孚请行，尚曰： 当何所办？ 孚曰： 今邺围甚急，多人则不可。 孚乃自选温信者三人，不示其谋，各给骏马，令释戎器，著平上冠，持问事杖。投暮，直抵邺下，自称曹公都督，巡历围垒，所过呵责，失候者辄捶之。自东历西，径入曹公营。当城门，复怒守围者，收缚之，因开围驰入城下。配以縋引之，孚得入城中，鼓噪皆呼万岁。守围者以状闻，公笑曰： 此非徒入，方且复出。 孚计事讫，以还而外围益急，谓配曰： 城中穀少，无用老弱为，不如驱出之，省穀。 配乃夜拣得一千人，皆令持白幡，秉脂烛，从三门而出请降。孚将所来骑，随降人而出。时守围吏闻城中悉降，火光照耀，但共观火，不复视围，孚出北门而归尚。明日，曹公闻孚已得去，曰： 果如吾言。 
曹公征马超於关中，军於渭南，为贼冲突，营不得立，地又纯沙，不胜版筑。其将娄子伯说公曰： 今天寒，可起沙为城，以水灌之，须臾成冰，坚如铁石。功不达曙，百堵斯立，虽金汤之固，未能过也。 公从之，比明而就。
吴将周瑜使甘宁据夷陵，魏将曹仁围宁。吕蒙往救之，仍分遣三百人柴断崄道，贼走可得其马。军到夷陵，即日交战，所杀过半。敌夜遁去，行遇柴道，骑皆舍马步走。蒙兵追蹙击，获马三百馀匹，方船载还。
吴将贺齐讨黟、（音伊）歙，贼帅陈仆、祖山等二万人屯林历山。林历山四面壁立，高数十丈，径路危狭，不容刀楯，贼临高下石，不可得攻。军住经日，将吏患之。齐身出周行，观视形便，阴募轻捷士，为作铁弋，密於隐崄贼所不备处，以弋拓山为缘道，道成，夜令人潜上，乃多悬布以授下人，得上百数十人，四面流布，俱鸣鼓角，齐勒兵待之。贼夜闻鼓声四合，谓大军悉已得上，惊惧惑乱，不知所为，守路备崄者皆走还依众。大军因是得上。贼中有善禁术者，吴师刀剑不得拔，弓弩射矢皆还自向，辄致不利。齐曰： 吾闻之雄黄胜五兵，还丹能威敌。夫金有刃，虫有毒者，皆可禁之，以无刃之兵，不毒之虫，彼必无能为也。 遂伐木为棓，（与棒同。）列阵，四面罗布，俱鸣鼓角，勒兵待曙。贼惶遽无依，禁术不效，遂大破而降之。
十六国后赵石勒将石季龙大掠陈、蔡间而去，留将桃豹守谯城，住西台。东晋将祖逖遣将韩潜等镇东台。同一大城，贼从南门出入放牧，逖军开东门，相守四旬。逖以布囊盛土如米状，使千馀人运上台，又令数人担米，伪为疲极而息於道，贼果逐之，皆弃担而走。贼既获米，谓逖士众丰饱，而胡戎饥久，益惧，无复胆气也。
十六国前秦苻坚陷襄阳，晋将桓冲攻之。坚将慕容垂等率步骑五万救襄阳，以石越为前锋，次於沔水。垂、越夜命三军，人持火炬於树枝上，光照数里。冲惧，退还上明。
东晋末，大将宋武帝北征广固，岭南贼将徐道覆谓其帅卢循曰： 今日之机，万不可失。既克都邑，刘裕虽还，无能为也。 循从之。初，道覆密欲装舟舰，乃使人伐船材於南康山，伪云将下都货之。后称力少不能得致，即贱卖之，价减数倍，居人贪贱，卖衣物而市之。赣（古暗切）石水急，出船甚难，皆储之。如是者数四，故船板大积，而百姓弗之疑。及道覆举兵，案卖券而取之，无得隐匿者，乃并装之，旬日而办。遂举众寇南康、庐陵、豫章诸郡，守相皆委任奔走。
东晋末，宋武帝作相，率兵伐后秦姚泓，后魏遣将鹅青等步骑十万屯河北，常有数千骑，缘河随晋军进止。时军人缘河南岸，牵百丈，河流迅急，有漂渡北岸者，辄为魏人所杀掠。遣军才过岸，即退，军还，复来。宋武乃遣白直队主丁旿，（音午。）率七百人，车百乘，於河北岸上，去水百馀步，为卻月阵，两头抱河，车置七仗士，事毕，使竖一白毦。（仍吏切。羽毛饰。）魏人见数百人步牵车上，不解其意，并未动。宋武先命将朱超石戒严二千人，白毦既举，超石驰往赴之，并赍大弩百张，一车益二十人，设彭排於辕上。魏人见营阵立，乃进围营。超石先以软弓小箭射敌，敌以众少兵弱，四面俱至攻营，於是百弩俱发，又遣善射丛箭射之。魏众既多，弩不能制。超石初行，别赍大鎚并千馀张槊，乃断槊长四尺，以鎚鎚之，一槊辄洞贯三四人。魏众不能当，遂奔溃。
宋檀祗为广陵相，亡命司马国璠兄弟自北徐州界聚众数百，潜过淮，因天夜阴暗，率百许人缘广陵城得入，呌唤直上厅事。祗惊起，出门将处分，贼射之，伤股，卻入。祗密语左右曰： 贼乘暗得入，掩我不备。但打五鼓，惧晓，必走矣。 贼闻鼓鸣，将谓晓，於是奔散。追讨，尽获之。
宋将宗悫征林邑，围区粟城。林邑王范阳迈遣将范毗沙达率万馀人来救。悫谓诸将曰： 寇众我寡，难与争锋。 乃分军为数道，偃旗卧鼓，悫潜进令曰： 听吾鼓噪乃出。 山路榛深，贼了不为备，卒见军至，惊惧退走，悫乘胜追讨，散归林邑，仍攻区粟，拔之。汎海陵山，径入象浦，有大渠南来注浦，宋军阻渠置阵，林邑王倾国来逆，限渠不得渡，以具装被象。诸将惮之，请待前后军集，然后击。悫曰： 不然。吾已屠其坚城，破其锐众，我气方厉，彼已破胆，一战可定，何疑焉！ 悫以为外国有师子威服百兽，乃制其形与象相御，象果惊奔，众皆溃乱。悫率兵直渡渠奋击，阳迈遁走，其众奔散，遂克林邑。
萧齐将鲁康祚、赵公政众号一万，侵后魏荆河州之太仓口。魏将傅永率三千人击之。时康祚等军於淮南，永舍於淮北十有馀里。永量吴楚之兵好夜斫营，即夜分兵为二部，出於营外。又以贼若夜来，必应於渡淮之所，以火记其浅处。永既设伏，仍密令人以瓠盛火，渡淮南岸，当深处置之，教之云： 若有火起，即亦然之。 其夜，康祚、公政等果亲领兵来斫永营。东西二伏夹击之，康祚等奔趋淮水。火既竞起，不能记其本济，遂睹永所置之火而争渡焉。水深，溺死、斩首者数千级，生擒公政。康祚人马坠淮，晓而获其尸。
梁将侯景反，兵逼建业，众皆危惧。梁将羊侃为守城督，因伪称得外射书，云 邵陵王、西昌侯兵已至近路 ，众乃少安。贼为尖头木驴攻城，矢石所不能制。侃作雉尾炬，施铁镞，以油灌之，掷驴上，焚之俄尽。贼又东西两面起土山以临城，城中震骇。侃命为地道，潜倒其土，山不能立。贼又作登城楼车，高十馀丈，欲临射城内。侃曰： 车高堑虚，彼来必倒，可卧而观之，不劳设备。 及车动果倒，众皆服焉。贼频攻不捷，会侃病死，城方陷。
后魏雍州刺史萧宝夤据州反，魏大将长孙雉讨之，军次弘农。副将杨侃曰： 昔魏武与韩遂、马超挟关为垒，胜负之理，久而无决。岂才雄相类，算略抗衡，当以河山崄阻，难用智力。今贼守潼关，全据形势，纵曹操复出，亦无所逞奇。必须取蒲阪，飞棹西岸，置兵死地，人有斗心，潼关之贼必睹风而散。诸处既平，长安自克。 雉曰： 贼党薛循义已围河东，薛凤贤又保安邑，都督宗正孙珍停师虞阪，又不能进，虽有此计，犹用为疑。 侃曰： 孙珍本行阵一夫，因缘进达，可为人使，未可使人。一朝受元帅之任，处分三军，精神乱矣，宁堪图贼！河东治在蒲阪，西带河湄，所部之人，多在东境。循义驱率壮勇，西围郡邑，父老妻弱，尚保旧村。若步卒一临，方寸各乱，人人思归，则郡围自解。不战而胜，昭然在目。 雉从之，令其子彦等领骑与侃於弘农北渡，所统悉是骑士，习於野战，未可攻城，便据石锥壁。侃乃班告曰： 今且停军於此，以待步卒，兼观人情向背，然后行。若送降名者，各自还村，候台军举烽火，亦应之，以明降款。其无应烽者，即是不降之村，理须殄戮，赏赉军士。 人遂转相告报，未实降者，亦诈举烽，一宿之间，火光遍数百里内。宝夤将时围河东，不测所以，各自散归。长安贼平，侃颇有力。
后魏末，河北贼葛荣别帅韩楼、郝长等有众数万人，屯据蓟城，魏将侯泉率骑七百讨之。遂广张声势，多设供具，亲以数百骑深入楼境，欲执行人以问虚实。去蓟百馀里，值贼帅陈周马步万馀，泉遂潜伏以乘其背，大破之，虏其卒五千馀人。寻还其马仗，纵令入城。左右谏曰： 既获贼众，何为复资遣之？ 泉曰： 我兵既少，不可力战，事须为计以离隙之。 泉度其已至，遂率骑夜进，昧旦，叩其城门。韩楼果疑降卒为泉内应，遂遁走，追擒之。
葛荣率众将向洛阳，众号百万。魏将尔朱荣自太原讨之，率精骑七千，马皆有副，倍道兼行，东出滏口。葛荣自邺以北列阵数十里，箕张而进。荣潜军山谷为奇兵，分督将以上三人为一处，处有数百骑，令所在扬尘鼓譟，使贼不测多少。又以人马逼战，刀不如棒，密勒军士各赍棒一枚，置於马侧。至战时，不听斩级，以棒棒之而已，虑废腾逐。乃分命壮勇所当冲突，号令严明，将士同奋。荣身自陷阵，出於贼后，表里合击，大破之，於阵擒葛荣。
西魏将王罴为华州刺史，尝修城未毕，梯在城外。齐神武遣将韩轨从河东宵济袭罴，罴不知觉。比晓，轨众已乘梯入城。罴尚卧未起，闻閤外汹汹有声，罴袒身露髻徒跣，持一白梃，大呼而出。敌见之惊退，逐至东门，左右稍集，合战破之。轨众遂投城遁走。
东魏遣将斛律金寇洛阳，师至於河北。周文帝患其渡河，乃於上流纵火船而下，以烧河桥。金先备小艇，半盛以水，铁锁连之，亘绝中流。火船至而不前，须臾火灭，而桥获全。遂进军洛阳。
西魏将韦孝宽守玉壁，东魏大将齐神武命攻之。连营数十里，至於城下，乃於城南起土山，欲乘之以入。当其山处，城上先有两高楼。孝宽更缚木接之，令极高峻，多积战具以御之。敌人以楼高不得入，遂於城南堑地道，又於城北起土山，且作且攻，昼夜不息。孝宽复掘长堑，截其道，仍置战士屯於堑上。城外每穿至堑，战士即擒杀之。又於堑外积柴贮火，敌人有在地道内者，便下柴火，以皮鞴吹，火气一冲，咸即灼烂。城外又造攻车，车之所及，莫不摧毁。虽有排楯，莫之能抗。孝宽乃缝布为幔，随其所向则张设之。布既悬於空中，其车竟不能坏。城外又缚松麻於竿，灌油加火，规以烧布，并欲焚楼。孝宽复长作铁钩，利其锋刃，火竿每来，以钩遥割之，松麻俱落。又於城四面穿地，作二十一道，分为四路，於其中各施梁柱，复以油灌柱，放火烧之，柱折而城并崩坏。孝宽又随坏处竖木栅以扞之，敌不得入。城外尽其攻击之术，孝宽咸拒破之，城竟以全。
西魏末，蠕蠕侵魏，魏大将元纂御之，蠕蠕遂逃出塞。纂令将士于谨率二千骑追之，至郁对原，前后十七战，尽降其众。率轻骑出塞觇贼，属铁勒数千骑奄至，谨以众寡不敌，退必不免，乃散其众骑，使匿丛薄间，又遣人升山指麾，若分部军众者。贼遥见，虽疑有伏兵，既恃其众，不以为虑，乃进军逼谨。谨常乘骏马，一紫一騧，（音瓜。）贼先所识，乃使二人各乘一马，突阵而出。贼以为谨也，皆争逐之。谨乃率馀军击追骑，贼遂奔走，因得入塞。
西魏将王思政守颍川城，东魏太尉高岳率步骑十万来攻。思政卧鼓偃旗，寂若无人者，岳恃众，谓一战可屠，乃四面鼓譟而上。思政选城中勇骑，开门出战。岳众不能当，引军乱退。思政登城遥见岳阵不整，乃率步骑三千出邀击之，杀伤甚众，然后还城，设守御之备。岳知不可卒攻，乃多备营垒，又随地势高处，筑土山以临城中，飞梯火车，尽攻击之法。思政亦作火〈矛贊〉，（子算切。）因迅风便投之土山。又射以火箭，烧其攻具。仍募勇士，縋而出战。岳众披靡，其守土山人亦弃山而退。思政即命据其两土山，置折堞以助防守。岳等於是夺气，不敢复攻。齐文襄更益岳兵，堰洧水以灌城。虽有怪兽，每冲坏其堰，然城被灌已久，多亦颓坏。岳悉众苦攻，分任迭进，一旬之中，昼夜不息。思政身当矢石，与士卒同劳苦。又属大雪，平地三尺，众毙於锋刃及冻饿死者不可胜数。岳乃更修堰，作铁龙杂兽，用厌水怪。堰成，水大至。城中水泉涌溢，不可防止。悬釜而炊，粮力俱竭。不敢逼城。齐文襄乃率步骑十万来攻，自於堰下督励士卒，增功筑堰。时盛夏水壮，城北面遂坏。顷之，水便溢满，无措足之地，遂被擒。文襄义而礼之。
后周将贺若敦率骑六千渡江，取陈湘川，陈将侯瑱讨之，江路遂断。粮援既绝，人怀危惧，敦於是分兵抄掠，以充资费。恐瑱等知其粮少，乃於营内聚土，覆之以米，集诸营军士，各持囊，遣官司部分，若欲给粮者。因召侧近村人，佯有所访问，令於营外遥见，遂即遣之。瑱等闻之，良以为实，乃据守要险，欲旷日老敦。敦又增修营垒，造庐舍，示以持久。敦军数有叛人乘马投瑱者，遂纳之。敦又别取一马，牵以趋船，船中逆以鞭之。如是者再三，马即畏船不上。后伏兵於江岸，遣人乘畏船马以招瑱军，诈称投附。瑱便遣兵迎接，竞来牵马。马既畏船不上，敦发伏掩之，尽殪。又湘、罗之人乘轻船，载米粟及笼鸡鸭以饷瑱军。敦患之，乃伪为土人，装船伏甲士於中。瑱兵人见之，谓饷船至，逆来争取，敦甲士出而擒之。此后实有馈饷及亡命奔瑱者，犹谓之设诈，逆遣扞击，并不敢受。相持岁馀，瑱不能制。
后周末，隋文帝辅政，周大将尉迟迥在河北拒命，河南州县多从迥。隋文帝遣将于仲文讨之。迥将檀让屯成武，别将高士儒以万人屯永昌。仲文诈移书州县曰： 大军将至，可多积粟。 让谓仲文未能卒至，方椎牛享士，仲文知其怠，选精骑袭之，一日便至，遂拔成武。迥将席毗罗众十万，屯於沛县，将攻徐州。其妻子住金乡。仲文遣人诈为毗罗使者，谓金乡城主徐善净曰： 檀让明日午时到金乡，将宣蜀公令，（即尉迟迥。）赏赐将士。 金乡人以为信然，皆喜。仲文简精兵，伪建迥旗帜，倍道而进。善净遥见仲文军且至，以为檀让，乃出逆谒。仲文执之，遂取金乡。诸将多劝屠之，仲文曰： 此城是毗罗起兵之所，当宽其妻子，其兵可自归。如即屠之，彼意绝矣。 众皆称善。於是毗罗恃众来薄官军，仲文背城结阵，出军数里，设伏於麻田中。两阵才合，伏兵俱发，曳柴鼓噪，尘埃张天。毗罗军大溃，仲文乘之，贼皆投洙水而死，水为之不流。获檀让，轞送京师，河南悉平。（宽毗罗之众妻子，如吕蒙袭克南郡，恤关羽之众戚属同。）
隋开皇中，文帝大议伐陈，诸将皆云大江阔远，兵不习水，以此为疑，若一登南岸，秦兵一可当百。襄邑公贺若弼献十策。其一事，请多造船。须船既多，贼必防拟更甚。今南地无马，请付傍江诸州二十岁以上老马，令秣饲，以平陈为名，贼必惧而求马拟战。密敕刺史，令私买博大船。江南下湿，特不宜马，不逾周年，并当死尽，然终不为彼用。陈主叔宝果大造船市马，输船既多，方觉不便而止。高颎请所博得船运诸州米，贮寿阳；穿大池，以鱼莲遨游为名，造船教水战。仍以贺若弼为寿州总管，终以此平陈也。
隋炀帝初，汉王谅据并州反，代州总管李景为谅将乔锺馗所围，隋将杨义臣率兵救之。义臣自以兵少，悉取军中牛驴，得数千头，复令兵数百人，人持一鼓，潜驱山谷，出其不意。义臣晡后复与锺馗战，兵初合，驱牛驴者疾进，一时鸣鼓，尘埃张天，锺馗军不知，以为伏兵发，击之，因而大溃。
隋将刘方率兵讨林邑国，其王梵志率其徒乘巨象而战，方军不利。於是掘小坑，以草覆其上，因以兵挑之。梵志悉众而阵，方诈为奔北，梵志逐之，至坑所，其象多陷，转相惊骇，军遂乱，方纵兵击之，大破。
大唐贞观中，北狄铁勒薛延陀发同罗、仆骨、回纥等众，合二十万，度漠，屯白道川，据善阳岭，以击突厥可汗李思摩之部。思摩引其种落走朔州，留精骑以拒战。延陀乘之，及塞。太宗令张俭、李勣等率兵，数道击之。太宗诫之曰： 延陀负其兵力，逾漠而来，经途数千，马已疲瘦。夫用兵之道，见利速进，不利速退。吾先敕思摩，烧薙秋草，延陀粮肉日尽，野无所获。顷者，侦人来云，其马畜齧啖林木，枝皮略尽。卿等掎角思摩，不须前战，俟其将退，一时奋击，制胜之举也。 於是李勣击延陀之众，破之。先是，延陀击突厥沙钵罗及社尔，皆以步兵战而胜。及其将来寇也，先讲武於国中，教习步战，每五人，以一人经习战阵者使执马，而四人前战，克胜，即授马以追奔。失於应接，罪至於死，没其家口，以赏战人。至是遂行其法。突厥先合辄退，延陀乘胜而逐之。勣兵拒击之，而延陀弓矢俱发，伤我战马。李勣乃令去马步阵，率长槊数百为队，齐奋以冲之，其众溃散。副总管薛万彻率数千骑，收其执马者。其众失马，莫知所从，因击之，乃大败。
高宗遣将军裴行俭讨突厥於黑山，至朔州，谓其下曰： 兵法尚诈者，谓以权谋制敌也。若御其下，则非诚信，不可行也。前遣副将萧嗣业运粮被掠，兵多馁死，所以败也。狡寇狃忕，不可以不备。 乃诈为粮车三百乘，每车伏壮士五人，各赍陌刀、劲弩，以羸兵数百人援之，兼伏精兵，居险以待之。贼果大下，羸兵弃车散走。贼驱车就泉井，解鞍牧马，方拟取粮，车中壮士齐发，伏兵亦至，杀获殆尽，贼众奔溃。自是续遣粮运，无敢近者。
多方误之
春秋时，吴子阖庐问於伍员曰： 伐楚何如？ （员音筠。）对曰： 楚执政众而乖，莫適任患。若为三帅以肄焉，（肄，犹劳也。）一帅至，彼必皆出。彼出则归，彼归则出，楚必道弊。（罢弊於道。）亟肄以罢之，（亟音器。罢音疲。）多方以误之。既罢而后以三军继之，必大克之。 阖庐从之，楚於是乎始病，终於吴师入郢。（郢，楚都也。）
春秋时，吴伐越，越子句践御之，阵於槜李。（槜，将遂切。）句践患吴之整也，使死士再擒焉，不动。（使敢死之士往，辄为吴师所擒，欲使吴师乱取之，而吴不动矣。）使罪人三行，属剑於颈，（以剑注颈。行，户郎切。）而辞曰： 二君有治，（治军旅也。）臣干旗鼓。（犯军令也。）不敏於军之行前，不敢逃刑，敢归死。 遂自刭也。师属之目，越子因而伐之，大败吴师。
后汉末，曹公征关中，进军渡渭。马超、韩遂数请战，不许；因请割地，求送任子，公用贾诩计，伪许之，韩遂请与公相见，公与遂交马语移时，不及军事，但说京都故旧，拊手欢笑。既罢，超等问遂： 公何言？ 遂曰： 无所言也。 超等疑之。他日，公又与遂书，多所点抹，如遂改定者，超等愈疑遂。公与克日会战，先以轻兵挑之，战良久，乃纵骁骑夹击，大破之，遂、超等走凉州。
魏将田国让率兵击鲜卑轲比能，单将锐卒，深入虏庭。胡人众多，抄军前后，断截归路。国让乃进军，去虏十馀里结屯营，多聚牛马粪燃之，从他道引去。胡见烟火不绝，以为尚在，行数十里乃知之。
魏末，诸葛诞、文钦反，据寿春，招吴请援。司马文王总兵讨之，谓诸将曰： 彼当突围，决一朝之命。或谓大军不能久，省食减口，冀有他变。料贼之情，不出此二者。今当多方以乱之，备其越逸，此胜计也。 因命合围，分遣羸疾就穀淮北，廪军士大豆，人三升。钦闻之，果喜。文王愈羸形以示之，多纵反间，扬言吴救方至。诞等益宽恣食，俄而城中乏粮。诸将并请攻之。文王曰： 诞聚粮完守，外结吴人，自谓足据淮南，必不便走。今若急攻之，损游军之力。外寇卒至，表里受敌，此危道也。且坚守三面。若贼陆道而来，军粮必少，吾以游兵轻骑绝其转输，可不战而破外贼。外贼破，钦等必为我擒矣。 诞、钦等出攻长围，诸军逆击，走之。初，诞、钦内不相协，及至穷蹙，转相疑贰。诞杀钦，钦子鸯逾城降，以为将军，封侯，使巡城而呼。文王见城上持弓者不发，因令攻而拔之。
东晋初，前燕慕容廆（胡罪切）封略渐广，据棘城。晋平州刺史、东夷校尉崔毖阴结高句丽及宇文、段国等，谋灭廆以分其地。太兴初，三国伐廆，廆曰： 彼信崔毖虚说，邀一时之利，乌合而来耳。既无统一，莫相归伏，吾今破之必矣。然彼军初合，其锋甚锐，幸我速战。若逆击之，落其计矣。靖以待之，必怀疑贰，迭相猜防。一则疑吾与毖谲而覆之，二则自疑三国之中与吾有韩魏之谋者，待其人情沮惑，然后取之必矣。 於是三国攻棘城，廆闭门不战，遣使送牛酒以犒宇文，大言於众曰： 崔毖昨有使至。 於是二国果疑宇文同於廆也，引兵而归。宇文悉独官曰： 二国虽归，吾当独兼其国，何用人为。 尽众逼城，连营三十里。廆简锐士配皝，（音晃。）推锋於前；翰领精骑为奇兵，从傍出，直冲其营；廆方阵而进。悉独官自恃其众，不设备，见廆军之至，方率兵拒之。前锋始交，翰已入其营，纵火焚之，众遂大败。皝、翰皆廆之子。
十六国后燕慕容盛据辽东，其辽西太守李朗阴引后魏军，上表请发兵以拒寇。盛曰： 此必诈也。 召其使而诘之，果验，灭其族，遣将李旱率骑讨之。师次建安，召旱旋师。朗闻其家被诛也，拥三千馀户以自固。及闻旱中路而还，谓有内变，不复为备，留其子养守令支，迎魏师於北平。旱候知之，袭克令支，遣裨将追朗，及于无终，斩之。盛谓群臣曰： 前以追旱还者，朗新为叛逆，必忌官威，一则鸠合同类，劫害良善，二则亡窜山泽，未可卒平，故非意而还，以盈其怠，卒然掩之，必克之理也。 群臣皆曰： 非所及也。 
齐末，东昏侯以刘山阳为巴西太守，配精兵三千，使过荆州就行事萧颖胄以袭襄阳。梁武帝时为雍州刺史，知其谋，乃遣参军王天兽、庞庆国诣江陵，遍与州府人书。及山阳西上，梁武谓诸将曰： 荆州本畏襄阳，又加以唇亡齿寒，自有伤弦之急，宁不闇同邪？我若总荆、雍之兵，扫定东夏，韩、白重出，不能为计，况以无算之昏主哉！我能使山阳至荆州便即授首，诸军试观何如。 及山阳至巴陵，梁武复令天兽赍书与颖胄兄弟。去后，梁武谓张弘策曰： 夫用兵之道，攻心为上，攻城次之，心战为上，兵战次之，今日是也。先遣天兽往州府，人皆有书。今段乘驿甚急，止有两封与行事兄弟，云 天兽口具 。及问天兽，而口无所说。行事不暗相闻，不容矫有所道。天兽是行事心膂，彼闻必谓行事与天兽共隐其事，必人人生疑。山阳惑於众口，判相嫌贰，则行事进无以自明，必恐漏吾谋内，是驰两空函定一州矣。 山阳至江安，闻之，果疑不上。颖胄大惧，乃斩天兽，送首山阳。山阳信之，将数十人驰入，颖胄伏甲斩之，送首梁武，以州归之。
东魏初，齐神武破尔朱兆，兆奔保秀容，分兵守险，出入抄掠。每扬声云欲讨之，师出复止，如此者数四。神武揣兆岁首必应会饮，使将窦泰率精骑先驱，一日一夜行三百里。兆军人因宴休惰，忽见泰军，莫不夺气，因而克之。
后周陵州木笼獠恃险，每行抄劫，周将陆腾讨之。獠因山为城，攻之不可拔。遂於城下多设声乐及诸杂伎，示无战心。诸獠果弃其兵仗，或携妻子临城观乐。知其无备，密令众军俱上，诸贼惶惧，不知所为。遂纵兵讨击，尽破之。
后周将周法尚初自陈来归，陈将樊猛济江讨之，法尚遣部曲督韩朗诈为背己奔於陈，伪告猛曰： 法尚部兵不愿降北，人皆窃议，尽欲叛还。若得军来，必无斗者，自当於阵倒戈耳。 猛以为然，引师急进。法尚乃佯为畏惧，自保於江曲。猛陈兵挑战，法尚先伏轻船於浦中，又伏精锐於古村之北，自张旗帜，逆流拒之。战数合，伪退登岸，投古村。猛舍舟逐之，法尚又疾走，行数里，与村北军合，复前击猛。猛退走赴船，既而浦中伏船取其舟楫，建周旗帜。猛於是大败，仅以身免矣。
隋高颎献取陈之策曰： 江北地寒，田收差晚，江南土热，水田早熟。量彼收获之际，徵集士马，声言掩袭，必屯兵御守，足得废其农时。彼既聚兵，我便解甲，再三若此，贼以为常。后虽集兵，彼必不信，持疑之顷，我乃济师，登陆而战，兵气益壮。 文帝行其策，陈人益弊。
隋贺若弼镇淮南。先是，弼请沿江防人每交代之际，必集历阳。於是大列旗帜，营幕被野，陈人以为大兵至，悉发国中士马。既知防人交代，其众复散。后以为常，不复设备。其后，弼以大军济江，陈人弗之觉也，遂灭陈。
大唐武德中，突厥突利、颉利二可汗到原州，太宗率兵拒之。两阵将交，太宗以数骑出，谓之曰： 不念昔日香火之言，乃来相侵。 知二可汗外同内异，故以此言疑之。颉利见太宗轻出，又闻香火之言，乃阴猜突利，因遣使曰： 王不须虑，我无恶意，更欲与王自断当耳。 於是殿军引卻也。
孙子曰： 上兵伐谋。 （敌方设谋欲举众师，伐而抑之，是其上。故太公云 善除患者，虑其未生；善保胜者，出於无形 也。）
先攻其心
战国齐将孙膑谓齐王曰： 凡伐国之道，攻心为上，务先服其心。今秦之所恃为心者，燕、赵之权。今说燕、赵之君，勿虚言空辞，必将以实利以回其心，所谓攻其心也。 
汉王既破项羽於垓下，羽兵尚众，汉兵围之，而皆为楚歌，楚人久苦征战，因败思乡，遂溃。（斯亦攻心之机。）
蜀大将诸葛孔明率众定南夷帅孟获，七纵七擒，获曰： 公，天威也，南人不复反矣。 （斯攻心服之。具边防南蛮篇。）
晋大将司空刘琨守太原，群胡攻围，久未下。琨计窘，吹笳，声悲寥亮，胡夜闻之，愁思，遂溃散。（斯亦攻心之机也。）
夺敌心计
后汉初，寇恂征隗嚣，嚣将高峻守第一，（镇守处也。）遣军师皇甫文出谒恂，辞礼不屈。恂怒，斩之，遣其副归告峻曰： 军师无礼，已戮之矣。欲降，急降；不欲，固守。 峻惶恐，即日开城降。诸将皆贺，因曰： 敢问杀其使而降其城，何也？ 恂曰： 皇甫文，峻之腹心，其所取计者。今来，辞意不屈，必无降心。全之则文得其计，杀之则峻亡其胆，是以降耳。 诸将皆曰： 非所及也。 
