<strong>刑法一</strong>
刑法序
前志曰： 夫人，有生万物之最灵者也。然而爪牙不足供其欲，趋走不足避其害，无毛羽以御寒暑，必役物以为养，任智而不恃力者也。故不仁爱则不能群，不能群则不能胜物。群而聚之，是为君矣；归而往之，是为王矣。人既群居，不能无喜怒交争之情，乃有刑罚轻重之理兴矣。刑於百度，其最远乎！ 又曰： 圣人因天讨而作五刑。大刑用甲兵，次用斧钺；中刑用刀锯，次用钻凿；薄刑用鞭扑。大者陈诸原野，小者致之市朝。 又曰： 鞭扑无弛於家，刑罚无废於国，征伐无偃於天下；但用之有本末，行之有次第尔。 历观前躅，善用则治，不善用则乱。在乎无私绝滥，不在乎宽之与峻。又病斟酌以意，变更屡作。今捃掇经史，该贯年代，若前贤有误，虽后学敢言，亦庶几成一家之书尔。前代搢绅之徒，多设三皇之言，又不载其刑法，故以五帝为首云。
第一刑制上
第二刑制中
第三刑制下
第四杂议上
第五杂议下
第六肉刑议详谳决断考讯（附）
第七守正赦宥禁屠杀赎生（附）
第八宽恕囚系舞紊峻酷开元格
刑制上（黄帝虞夏殷周秦汉后汉魏）
黄帝以兵定天下，此刑之大者。陶唐以前，未闻其制。
虞舜圣德聪明，建法曰： 象以典刑，（象，法也。法用常刑，用不越法。）流宥五刑，（宥，宽也。以流放之法宽五刑。）鞭作官刑，（以鞭为治官事之刑。）扑作教刑，（扑，榎楚也。不勤道业则挞之。）金作赎刑。（误而入刑，出黄金以赎。）眚灾肆赦，怙终贼刑。（眚，过也。灾，害也。贼，杀也。过而有害，当缓赦也。怙奸自终，当刑杀之。）钦哉，钦哉，惟刑之恤哉！ （舜陈典刑之义，敕天下敬之，忧不得其中也。）於是流共工於幽洲，（幽洲，北裔。水中可居者曰洲。）放驩兜於崇山，（党於共工，故放之崇山。崇山，南裔。）窜三苗於三危，（三苗，国名，缙云氏之后，时为诸侯。三危，西裔。）殛鲧於羽山，（羽山，东裔也，在海畔。按司马迁曰： 舜流四凶於四裔，以御魑魅。 此一明四凶不死也。又，舜典云 流宥五刑 者，五刑中有死，既以流放代死，此二明四凶不死也。又舜典言，舜美皋陶作士曰： 五流有宅。 孔安国注云： 五流有宅者，谓不忍加刑，则流放之，若四凶。 此三明四凶不死也。按洪范： 鲧则殛死，禹乃嗣兴。 或者谓便杀之，所以辨鲧至羽山而自死者也。）四罪而天下咸服。又 五流有宅，五宅三居。（谓不忍加刑，则流放之，若四凶也。五流各有所居之差，有三等之居，大罪四裔，次九州之外，次千里之外也。）惟明克允。 （言咎繇能明五刑，施之远近。前古五帝之代，据左氏载晋叔向所言，夏有乱政而作禹刑，商有乱政而作汤刑，周有乱政而作九刑，三辟之兴，皆叔世也。言九刑，以墨一、劓二、剕三、宫四、大辟五，又流六、赎七、鞭八、扑九，故曰九刑也。三辟者，言三王始用五刑之法，故谓之三辟也。班固又云： 五帝画象而人知禁。禹承尧、舜之后，自以德衰，始制肉刑，汤、武顺而行之，以俗薄於唐、虞故也。 而孝经纬亦云： 五帝画象，三王肉刑。画象者，上罪黑蒙赭衣，中罪赭衣杂故屦，下罪杂屦而已。 若如三家之言，则前五帝皆同画象，不用肉刑矣。佑以为不然。何也？按舜典云： 流宥五刑。 五刑者，以伤刻肌肉，亦谓之肉。盖书美大舜以流放之宽，代刀锯之毒。若如三家之言，五帝不用五刑矣，则帝舜何得言以流放代之？足明帝舜以前行五刑，明矣。其后舜又赞美皋陶曰： 汝作士，五刑有服。 又知帝舜初立之时，暂废五刑，后又用耳。且尚书经正圣哲所传，左氏、班书向恐而不据，其谶纬之言，同不足徵也。荀卿曰： 肉刑者，盖百王之所同，未有知其所由来者矣。 诚哉是言。）
夏启即位，有扈不道，誓众曰： 不用命，戮於社。 （载社主有奔北者，则戮之主前。以社主阴，阴主杀。）后又作禹刑。
殷作汤刑。（晋叔向曰： 夏、殷作刑，皆叔世也。 言晚时。）洎纣无道，迺重刑辟，有炮烙之刑。（具峻酷篇。）
周秋官之职之三典， 正月之吉，始和布刑於邦国都鄙。乃悬刑象之法於象魏，使万人观之，浃日而敛。 （正月朔日布五刑於天下，又悬书，重之。浃日，十日也。）又 执旌节以宣布於四方，而宪邦之刑禁。 （宪，表也。刑禁者，国之五禁，所以左右刑罚者。司寇正月布刑於天下，又悬其书於象魏，布宪则以旌节出宣令之，亦悬书於门闾及都鄙邦国。刑者王政所重，故丁宁焉。） 一曰刑新国，用轻典；（新国，新辟土、立君之国。用轻法，为其未习教也。）二曰刑平国，用中典；（承平守成之国。用中典者，常行之法也。）三曰刑乱国，用重典 。（乱国，篡弑叛逆。） 凡盗贼军，乡邑及家人杀之无罪。（谓盗贼群辈若军，共攻盗乡邑家人者，杀之无罪。若今无故入人室宅庐舍，上人车船牵引人，欲犯法者，其时格杀无罪。）凡报仇雠者，书於士，杀无罪 。（谓同国不避者，将报之，必先言於士，无罪也。士，主狱官也。） 凡杀其亲者，焚之；杀王之亲者，辜之。（亲，緦服以内。焚，烧也。辜之言枯也，谓磔之。）凡杀人者，踣诸市，肆之三日 。（踣，谓毙之，音妨付反。） 伤人见血不以告者，攘狱者，遏讼者，告而诛之 。（谓吏人相杀伤见血耳。攘狱者，距不受也。遏讼者，遏止讼者也。）坐为贼盗者， 其孥，男子入於罪隶，女子入於舂槁。（舂人、槁人，此二官之役。今之奴婢，古之罪人，箕子为之奴。罪隶，奴也，从坐没入县官者。）凡有爵者，与七十者，与未龀者，皆不为奴 。（有爵，谓命士以上也。龀，毁齿也。）五刑之法， 墨罪五百，劓罪五百，宫罪五百，刖罪五百，杀罪五百 ，凡二千五百，所谓刑平邦用中典者也。 墨者使守门，（黥面人，无妨禁卫也。）劓者守关，（以丑貌远之也。）宫者守内，（人道既绝，於事便也。）刖者守囿，（驱禽兽，无急行。）髡者守积 。（王之同族，不处宫刑，是不翦其类也，但髡头而已。凡王族皆於隐处罚之，故使守积。音恣。）
穆王享国百年，耄荒，（孔安国曰： 王即位过四十年，而耄乱忽荒。言百年大期，虽老而能用贤以扬名。 ）命吕侯度作刑。（度时代所宜也。）训夏赎刑：（穆王命吕侯作书，训畅夏禹赎刑之法。从轻也。）墨罚之属千，劓罚之属千，剕罚之属五百，宫罚之属三百，大辟之罚其属二百，五刑之属三千。（多於初制五百章。）其后，又作九刑。（正刑五及流、赎、鞭、扑。）
孔子曰： 大罪有五，而杀人为下。逆天地者，罪及五代；诬鬼神者，罪及四代；逆人伦者，罪及三代；乱教化者，罪及二代；手杀人者，罪止其身。 又曰： 析言破律，乱名改作，执左道以乱政者，杀；作淫声，造异服，设怪伎奇器以荡上心者，杀；行伪而固，言伪而辩，学非而博，顺非而泽，以惑众者，杀；假於鬼神、时日、卜筮以疑人者，杀。此四诛者，不待时，不以听。 
春秋时，子产相郑，铸刑书。（铸刑法於鼎。）晋叔向遗书强非之，子产报曰： 吾以救世弊也。 （具杂议篇上。）
秦文公二十年，法初有三族罪。（张晏曰： 父母、兄弟、妻子。 如淳曰： 父族、母族、妻族。 ）武公三年，诛三父等而夷三族，以其杀出子。（宁公子三人，长武公，为太子；次德公；次出子。宁公卒，大庶长弗忌、威罍、三父废太子，而立出子为君。后三父等复共杀出子，立武公。）
孝公初，卫鞅请变法令，令人为什伍，而相牧司连坐。不告奸者腰斩，告奸者与斩敌首同赏，匿奸者与降敌同罚。人有二男以上不分异者，倍其赋。有军功者，各以率受上爵。为私斗者，各以轻重被刑大小。戮力本业，耕织玫粟帛多者，复其身。事末利及怠而贫者，举以为收孥。宗室非有军功论，不得为属籍。明尊卑爵秩等级，各以差次名田宅、臣妾。衣服以家次。有功者尊荣，无功者虽富无所芬华。令既具，未布。恐人之不信己，乃立三丈之木於国都市南门，募人有能徙置北门者与十金。人怪之，莫敢徙。复曰： 能徙者与五十金。 有一人徙之，辄与五十金，以明不欺。秦人初言令不便者以千数。於是太子犯法，卫鞅曰： 法之不行，自上犯之。 将法太子。太子，君嗣也，不可施刑，刑其傅公子虔，黥其师公孙贾。明日，秦人皆趋令。令初下，有言令不便者，有来言令便者，卫鞅曰： 此皆乱化之人也。 尽迁於边城。其后人莫敢议令。甘龙、杜挚极非之。（具杂议上篇。）令之初作，一日临渭，刑七百馀人，百姓皆苦之。居三年，道不拾遗，山无盗贼，家给人足，勇於公战，怯於私斗，秦人大治而大悦。（魏文侯师李悝撰次诸国法，著法经，皆罪名之制也，商君受之以相秦。具魏代语中。）
始皇即位，遣将成蟜击赵，反，死屯留，军吏皆斩，及戮其尸。（士卒死者，皆戮其尸。）其后，嫪毐作乱，败，其徒二十人皆枭首。（悬首於木上，曰枭。）车裂以徇，灭其宗。轻者为鬼薪。（取薪给宗庙，为鬼薪。律曰： 鬼薪作三岁。 ）后又体解荆轲。及平六国，制夫人藏诗书及偶语，弃市；（禁人聚语，畏其谤也。）以古非今者；族；吏见知不举与同罪。令下三十日不烧，黥为城旦。（律说：论决为髡钳，输边，筑长城。城旦，四岁刑也。）燕人卢生窃言 始皇乐以刑杀为威 ，因亡去。始皇闻之怒，诸生在咸阳者四百六十馀人，皆坑之。其后东郡星陨为石，或刻其石曰： 始皇死。 始皇尽诛石旁人。
胡亥立，以赵高为郎中令，更变律令，有罪者相坐收族。又群盗起，胡亥责李斯，斯惧，上书请行督责，刑者相半。其后赵高谮斯，具五刑，腰斩，夷三族。（具峻酷篇。）
汉高帝初入咸阳，约法三章，曰： 杀人者死，伤人及盗抵罪。 （伤人有曲直，盗贼有多少，故言抵。抵，至也，当也。）蠲削秦法，兆人大悦。然大辟尚有三族之诛，（三族，注已具上。）先黥、劓，斩左右趾，笞杀，枭其首，菹其骨肉於市。（菹，为醢也。）其诽谤詈诅，又先断舌。故谓之具五刑。彭越、韩信之属，皆受此戮。其后又制曰： 有耐罪以上，请之。 （应劭曰： 此轻罪不髡，其耏鬓曰耐 。杜林以为法度之字当从寸，故改耏为耐。言耐罪以上，皆当先请也。颜师古曰： 耐，颊傍毛也，音而。 ）后以三章之法，不足御奸，（御，止。）遂令萧何攈摭秦法，（攈摭谓收拾。攈音九问反。摭音之石反。）取其宜於时者，作律九章。（汉承秦制，萧何定律，除参夷连坐之罪，增部主见知之条，益事律兴、厩、户三篇，合为九篇。叔孙通益律所不及，傍章十八篇。）又制： 狱疑者，各谳所属官长，皆移廷尉，廷尉不能决，具为奏，附所当比律令以闻。 
惠帝二年，制曰： 今法有诽谤妖言之罪，（过误之言，以为妖言。）是使众臣不敢尽情，而上无由闻过失也。其除之。 又制： 上造以上及内外公孙耳孙，有罪当刑及当城旦舂者，皆耐为鬼薪、白粲。（上造，爵满十六者也。内外公孙，谓王侯内外孙也。耳孙，玄孙之子也，言已远，但耳闻之也。今以上造有功劳，内外孙有骨血属〈女连〉，施德布惠，故事从其轻也。城旦，旦起行理城。舂者，妇人不参外徭，但舂作米。皆四岁刑也。今皆就鬼薪、白粲。鬼薪，已具上。白粲，坐择米，使正白为粲。皆三岁刑也。）人年七十已上若不满十岁，有罪当刑者，完之。 （不加肉刑髡鬄也。若，参及之言也。谓七十以上及不满十岁以下，皆完。）除挟书律。（挟，藏也。秦律： 敢挟书者，弃市。 ）
吕太后初，除三族罪。
文帝制： 人有犯法已论，其父母妻子同产坐之及收孥，律令宜除之。（孥，子也。秦法，一人有罪收其家。）罪疑者与人。 （从轻断之。）於是刑罚大省，断狱四百。（具宽恕篇。）又感齐女淳于缇萦之言，除肉刑，定律曰： 诸当完者，完为城旦舂；（以完易髡，以笞代劓，以釱左右趾代刖。今既曰完矣，不复云以完代完，此当言髡者完之矣。）当黥者，髡钳为城旦舂；当劓者，笞三百；当斩左趾者，笞五百；当斩右趾，及杀人先自告，（谓杀人而自首得免罪者也。）及吏受赇枉法，（谓曲公法而受赂者。）守县官财物而即盗之，（今律所谓主守自盗者。）已论命复有笞罪者，皆弃市。（命者，名也，成其罪也。杀人害重，受赇、盗物，赃汙之身，故此三罪，已被论名而又犯笞，亦皆弃市。）罪人狱已决，完为城旦舂，满三岁为鬼薪白粲。鬼薪白粲一岁，为隶臣妾。隶臣妾一岁，免为庶人。（男子为隶臣，女子为隶妾。鬼薪白粲满一岁，为隶臣妾。）隶臣妾满二岁，为司寇。司寇一岁，及作如司寇二岁，皆免为庶人。（罪降为司寇，故一岁。正司寇，故二岁。）其亡逃及有罪耐已上，不用此令。 （在本罪中又重犯者也。具肉刑议篇。）是后，外有轻刑之名，内实杀人。斩右趾者又当死。斩左趾者笞五百，当劓者笞三百，率多死。（斩右趾者弃市，故入於死。以笞五百代斩左趾，笞三百代劓，笞数既多，亦不活也。）
景帝制： 改定律：笞五百曰三百，笞三百曰二百。 犹尚不全。 自今吏及诸有秩，受其官属所监、所理、所行、所将，（行，谓按察。夏孟反。）其与饮食计偿费，勿论。（计所费而偿其直，勿论罪。）他物，若买故贱，卖故贵，皆坐赃为盗。（他物，谓非饮食。）吏迁徙免罢，受其故官属所将监治送财物，夺爵为士伍，免之。（谓夺其爵，令为士伍，又免其官职，即今律所谓 除名 也。士伍者，言从士卒之伍。）无爵，罚金二斤，没入所受。有能捕告，畀其所受赃 。（畀，与也。以所受之赃与捕告者。）其后，罢磔曰弃市。（先此，诸死刑皆磔之於市，今罢之。若妖逆，则磔之。磔谓张其尸也。具宽恕篇。）复下诏曰： 长老，人所尊敬也；鳏寡，人所哀怜也。其著令：年八十以上，八岁以下，孕者未乳，（乳，产。）师、侏儒，（乐师，瞽者。侏儒，短人，不能走。）当鞫系者，颂系之。（颂读曰容。容宽不桎梏。）罪死欲腐者，许之。 （如腐木不生实矣。）六年，定铸钱伪黄金弃市律。又以笞者或至死未毕，复减笞三百曰二百，笞二百曰百。其定箠令，（箠，策也，所以击者也。箠长五尺，其本大一寸，其末薄半寸，皆平其节。） 笞臀，（先时笞背。）毕一罪乃得更人 。（更人，更易行笞人。）自是笞者得全。然死刑既重，而生刑又轻，人易犯之。
孝武徵发烦数，人穷犯法，遂令张汤、赵禹条定法令，作见知故纵、监临部主之法，（见知人犯法不告为故纵，而所监临部主有罪并连坐。）缓深故之罪，（孝武欲急刑，吏深害及故入人罪者，皆宽缓之。）急纵出之诛。（吏释罪人，疑以为纵出，则急诛之。）律令凡三百五十九章，（萧何本定律九篇，叔孙通又加十八篇，张汤又撰越宫律二十七篇，赵禹撰朝律六篇，合为六十篇。）大辟四百九条，千八百八十二事，死罪决事比万三千四百七十二事。（比，以例相比况。）文书既繁，主者不能遍睹，或罪同而论异。（具舞紊篇。）
孝宣制： 子首匿父母，妻匿夫，孙匿大父母，皆勿坐。（凡首匿者，言为谋首而藏匿罪人。）其父母匿子，夫匿妻，大父母匿孙，罪殊死，皆上请。 宣帝患刑法不一，置廷平四人平之。（具杂议篇。）
成帝鸿嘉初，又定令： 年未满七岁，贼斗杀人及犯殊死者，上请廷尉以闻，得减死。 合於三赦幼弱老眊之人。皆法令稍定，近古而便人者也。
哀帝绥和二年，除诽谤诋欺法。
平帝元始中，制曰： 前诏有司，复贞妇，归女徒，诚欲以防邪僻，全贞信。及眊悼之人，（人八十曰眊，言老昏暗也；七岁曰悼，言未成人，若死亡，可哀悼。）刑罚所不加，圣王之所制也。惟苛暴吏多拘系犯法者亲属妇女、老弱。其明敕百僚：妇女非身犯法，及男子年八十以上、七岁以下，家非坐不道，诏所名捕，他皆无得系。（名捕，谓下诏特所捕也。）其当验者，即验问。（就其所居而问之。）定著令。 （王莽居摄，翟义、刘信起兵讨莽，莽败之，夷三族。其后陈良、终带叛入匈奴，莽求得，行焚如之刑。具峻酷篇。）
后汉光武留心庶狱，然自王莽篡位之后，旧章不存，法网弛纵，无以惩肃。梁统上疏曰： 臣窃见元帝初元五年，轻殊死刑三十四事，哀帝建平元年，轻殊死刑八十一事，其四十二事手杀人者减死一等。自后人轻犯法，吏易杀人。臣愚以为刑罚不苟务轻，务其中也。是以五帝有流、殛、放、杀之诛，三王有大辟、刻肌之刑，所以为除残去乱也。高帝定法，传之后代。文帝遭代康平，因时施恩，省去肉刑、相坐之法，天下几平。武帝值中国全盛，征伐远方，百姓罢弊，豪杰犯禁，奸吏弄法，故重遁匿之科，著知纵之律。宣帝履道握要，以御海内，臣下奉宪，不失绳墨，天下称安。孝元、孝哀即位日浅，丞相王嘉等便以数年之间，亏除先帝旧约，穿令断律，凡百馀事。臣取其尤妨政者，条奏。伏请择其善者而从之，定不易之典。 时廷尉议，以为崇刑峻法，非明王急务，遂罢之。
章帝时，郭躬条奏，请重文可从轻者四十一事，著於令。陈宠又代躬为廷尉，帝纳宠言，制除钻钻诸惨酷之科，解妖恶之禁，又除文致之请谳五十馀事，著於令。宠复钩校律令，刑法溢於甫刑者，奏除之，（钩，犹勘也，音工侯反。溢，出也。）曰： 今律令，犯死刑者六百一十，耐罪千六百九十八，赎罪以下二千六百八十一，溢於甫刑千九百八十九，其四百一十大辟，千五百耐罪，七十九赎罪。请令三公、廷尉集平律令，可施行者，大辟二百，耐罪、赎罪二千八百，合为三千。其馀千九百八十九事，悉可详除。 会宠得罪，遂罢。（并具宽恕篇。）
安帝永初中，法稍苛繁，人不堪之，陈宠子忠复为尚书，略依宠意，奏上三十三条，为决事比，（比，例也，必寐反。）以省请谳之弊。又上除蚕室刑；（西汉文、景已除宫刑，今复除蚕室刑者，是当时虽有文而未悉断，武帝时，司马迁犯法，下蚕室，即其事矣，今申明除之。）解赃吏三代禁锢；狂易杀人，得减重论；（狂易，谓狂而易性也。）母子兄弟相代死，听，赦所代者。
献帝初，应劭又删定律令，撰具律本章句、尚书旧事、廷尉版令、决事比例、司徒都目、五曹诏书及春秋折狱，凡二百五十篇。又集议驳三十篇，以类相从，凡八十二事。於是旧事存焉。
曹公秉政，欲复肉刑，陈群深陈其便，锺繇亦赞成之，孔融、王修不同其议，遂止。（具肉刑议篇。）於是乃定甲子科，犯釱左右趾者易以木械，是时乏铁，故易以木焉。又以汉律太重，故令依律论者听得科半，使从半减也。
魏文帝受禅后，有大女刘朱，挝子妇酷暴，前后三妇自杀，论朱减死作尚方，因是下怨毒杀人减死之令。
明帝改士庶罚金之令，男听以罚代金，妇人加笞还从鞭督之例，以其形体裸露故也。时所用旧律，其文起自魏文侯师李悝。悝撰次诸国法，著法经，以为王者之政，莫急於盗贼，故其律始於盗、贼；盗贼须劾捕，故著囚、捕二篇；其轻狡、越城、博戏、借假不廉、淫侈、逾制以为杂律一篇；又以具律具其加减：是故所著六篇而已，然皆罪名之制也。商君传习，以为秦相。汉承其制，萧何定律，除参夷连坐之罪，增部主见知之条，益事律兴、厩、户三篇，合为九篇。叔孙通益律所不及，傍章十八篇，张汤越宫律二十七篇，赵禹朝律六篇，合六十篇。又汉时决事，集为令甲以下三百馀篇，又司徒鲍昱撰嫁娶辞讼决为法比都目，凡九百六卷。代有增损，轻重乖异。而通条连句，上下相蒙，虽大体异篇，实相采入。盗律有贼伤之例，贼律有盗章之文，兴律有上狱之法，厩律有逮捕之事：若此之比，错糅无常。后人生意，各为章句，叔孙宣、郭令卿、马融、郑玄诸儒章句十有馀家，家数十万言。凡断罪所当由用者，合二万六千二百七十二条，七百七十三万二千二百馀言，言数益繁，览者益难。天子於是诏，但得用郑氏章句，不得杂用馀家。卫觊又奏曰： 刑法者，国家之所贵重，而私议之所轻贱；狱吏者，百姓之所悬命，而选用者之所卑下。请置律博士，转相教授。 然而律文烦广，事比众多，离本依末，决狱之吏如廷尉狱吏范洪受囚绢二丈，附轻法论之；狱吏刘象受属偏考囚张茂物故，附重法论之。洪、象虽皆弃市，而轻枉者相继。其后，天子又下诏改刑制，命陈群、刘邵等删约旧科，旁采汉律，定为魏法，制新律十八篇，州郡令四十五篇，尚书官令、军中令，合百八十馀篇。其序略曰：
旧律所以难知者，由於六篇篇少故也。篇少则文荒，文荒则事寡，事寡则罪漏。故集罪例以为刑名，冠於律首。
盗律有劫掠、恐喝、和卖买人，科有持质，皆非盗事，故分以为劫掠律。贼律有欺谩、诈伪、逾封、矫制，囚律有诈伪生死，令丙有诈自复免，事类众多，故分为诈律。贼律有贼伐树木、杀伤人畜产及诸亡印，金布律有毁伤亡失县官财物，故分为毁亡律。囚律有告劾、传覆，厩律有告反逮受，科有登闻道辞，故分为告劾律。囚律有系囚、鞫狱、断狱之法，兴律有上狱之事，科有考事报谳，宜别为篇，故分为系讯、断狱律。盗律有受所监临受财枉法，杂律有假借不廉，令乙有呵人受钱，科有使者验赂，其事相类，故分为请赇律。盗律又有〈孛夂〉辱强贼，兴律有擅兴徭役，具律有出卖呈，科有擅作修舍事，故分为擅兴律。兴律有乏徭稽留，贼律有储峙不办，厩律有乏军之兴，及旧典有奉诏不谨、不承用诏书，汉氏施行有小愆乏及不如令，辄劾以不承用诏书之罪腰斩，不宜复为法，故复别为之留律。秦代旧有厩置、乘传、副车、食厨，汉初承秦不改，后以费广稍省，故后汉但设骑置，故除厩律，取其可用合科者，以为邮驿令。其告反逮验，别入告劾律。上言变事，以为变事令。以惊事告急，与兴律烽燧及科令者，以为惊事律。盗律有还赃畀主，金布律有罚赎入责以呈黄金为偿，科有平庸坐赃事，以为偿赃律。盖律之初制，无免坐之文，张汤、赵禹始作监临部主、见知故纵之例：其见知而故不举劾者与同罪，失不举劾各以赎论，其不见不知不坐也，是以文约而例通。科之为制，每条有违科，不觉不知，从坐之免不复分别，而免坐繁多，宜总为免例，以省科文，故更制定其由例，以为免坐律。诸律令中有教制，本条无从坐之文者，皆从此取法也。凡所定增十三篇，就故五篇，合十八篇，於正律九篇为增，於旁章科令为省矣。
更依古义，制为五刑。其死刑有三，髡刑有四，完刑、作刑各三，赎刑十一，罚金六，杂抵罪七，凡三十有七名，以为律首。又改贼律，以言语及犯宗庙园陵，谓之大逆无道，腰斩，家属从坐，不及祖父母、孙。至於谋反大逆，临时捕之，或污潴，或枭菹，夷其三族，不在律令，所以严绝恶迹也。贼斗杀人，以劾而亡，许依古义，听子弟得追杀之。会赦及过误相杀，不得报雠，所以止杀害也。杀继母与亲母同，防继假之隙也。除异子之科，使父子无异财也。殴兄姊加至五岁刑，以明教化也。囚徒诬告人反，罪及亲属，异於善人，所以累之使省刑息诬也。改投书弃市之科，所以轻刑也。正篡囚弃市之罪，断凶强为义之踪也。二岁刑以上，除家人乞鞫之制，省所烦狱也。改诸郡不得自择伏日，所以齐风俗也。
斯皆魏代所改。其大略如是。
司马景王辅政时，犯大逆者，其法诛及已出之女。毌丘俭之诛，其子甸妻荀氏应坐死，其族兄顗通表魏帝，以乞其命。诏听离婚。荀氏所生女芝，为颍川太守刘子元妻，亦坐死，以怀妊系狱。荀氏辞诣司隶校尉何曾乞恩，求没为官婢，以赎芝命。曾哀之，使主簿程咸上议曰： 臣以为女人有三从之义，无自专之道，出適他族，降父母之服，所以明外成之节也。而父母有罪则追刑，夫党见诛又随戮，一人之身，内外受辟。今女既嫁，则为异姓之妻；如或产育，则为他族之母。无辜受戮，伤孝子之心。且男既不得罪於他族，而女独婴戮於二门。臣以为在室宜从父之诛，既醮可随夫之罚。 於是有诏改定律令。
司马文王继秉魏政，患前代律令烦杂，陈群、刘邵虽经改革，而科网太密，於是命贾充、郑冲、荀顗、荀勖、羊祜、王业、杜友、杜元凯、裴楷、周雄、郭颀、成公绥、柳轨、荣邵等定法令，就汉九章增十一篇，仍其族类，正其体号，改旧律为刑名、法例，辨囚律为告劾、系讯、断狱，分盗律为请赇、诈伪、水火、毁亡，因事类为卫宫、违制，撰周官为诸侯律，合二十篇，六百三十条，二万七千六百五十七言。蠲其苛秽，归於益时。其馀未宜除者，若军事、田农、酤酒，未得皆从人心，权设其法，太平当除，故不入律，悉以为令。施行制度，以此设教，违令有罪则入律也。其常事品式章程，各还其府，为故事。减枭斩族诛从坐之条，除谋反適养母出女嫁皆不复还坐父母弃市，省禁锢相告之条，去捕亡、亡没为官奴婢之制。轻过误老小女人当罚金、杖者，皆令半之。重奸伯叔母之令，弃市。淫寡女，三岁刑。崇嫁娶之要，一以下娉为正，不理私约。峻礼教之防，准五服以制罪也。凡律令合二千九百二十六条，十二万六千三百言，六十卷。故事三十卷。
