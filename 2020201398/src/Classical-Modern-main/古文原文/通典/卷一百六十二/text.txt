<strong>兵十五</strong>
孙子曰： 必生，可虏。 （将怯弱，则有必生之意，可急击而取之。）
敌无固志可取之
春秋时，晋师伐楚，至於邲。（毗必切。）楚师出阵。楚将孙叔敖曰： 进之！宁我薄人，无人薄我。诗云： 元戎十乘，以先启行。 先人也。（元戎戎车在前，诗小雅言，王者军行，则必有戎车十乘，在前开道，先人为备也。）军志曰： 先人有夺人之心。 薄之可也。 （夺敌战心。先，苏见切。）遂疾进师，车驰，卒奔，乘晋军。晋帅荀林父不知所为，鼓於军中曰： 先济者有赏！ 中军、下军争舟，舟中之指可掬。（两手曰掬。）中军裨将赵婴齐使其徒先具舟於河，故败而先济。（先具舟，有必生之意。）
春秋时，晋侯伐齐，齐侯驾，将走邮棠。（邮棠，齐邑。）太子与郭荣扣马，（太子，光也。荣，齐大夫也。）曰： 师速而疾，略也。（言欲行略其地，无久攻意。）将退矣，君何惧焉？且社稷之主，轻则失众。君必待之！ 将犯之。太子抽剑断鞅，乃止。於是晋师东侵至濰，南及沂。（齐侯纳太子谏，遂不败。）
春秋时，吴伐楚，楚师败，及清发，（水名。）将击之。夫概王曰： 困兽犹斗，况人乎？若知不免而致死，必败我。若使先济者知免，后者慕之，蔑有斗心矣。半济而后可击也。 从之，又败之。楚人为食，吴人及之，奔食而又从之，败诸雍澨。五战，及郢。（奔食，食者走不阵。澨音誓。）
汉将赵充国讨先零羌，羌久屯聚，解弛，睹见大军，弃车重，欲渡湟水，道阨狭，充国徐行驱之。或曰逐利行迟，充国曰： 此穷寇不可迫也。缓之则走不顾，急之则还致死。 诸将校皆曰： 善。 虏果赴水，溺死者数百，於是破之。
后汉凉州贼王国围陈仓，不拔而去。汉将皇甫嵩进兵击之。董卓曰： 不可。兵法，穷寇勿追，归众勿迫。今我追国，是迫归众，追穷寇也。困兽犹斗，蜂虿有毒，况大众乎！ 嵩曰： 不然。前吾不击，避其锐也。今而击之，待其衰也。所击疲师，非归众也。国众且走，莫有斗志。以整击乱，非穷寇也。 遂独进击之，使卓为后拒。连战大破，斩首万馀级，国走而死矣。
晋将刘毅溯江追桓玄，战於峥嵘洲。於时官军数千，玄兵甚盛，而玄惧有败衄，常漾轻舸於舫侧，故其众莫有斗心。官军乘风纵火，尽锐争先，玄众大溃。
隋炀帝征高丽，大将宇文述与九军过鸭绿水，又东济萨水，去高丽平壤城三十里，因山为营。高丽国相乞支文德遣使伪降，请述曰： 遂旋师者，奉其主高元朝行在所。 述见士卒疲弊，不可复战，又平壤险固，卒难致力，遂因其诈而还。半济，贼击后军，於是大溃不可禁止，九军败绩，一日一夜还至鸭绿水，行四五百里。初，渡辽九军三十万人，还至辽东城，唯二千七百人耳。
孙子曰： 归师勿遏。 （若穷寇远还，依险而行，人人怀归，敢能死战。徐观其变，而勿远遏截之。）
归师勿遏
后汉末，曹公围张绣於穰，刘表遣兵救绣，以绝军后。公将引还，绣兵来追，公军不得进，连营稍前。到安众，绣与表兵合守险，公军前后受敌。公乃夜凿险为地道，悉过辎重，设奇兵。会明，贼谓公为遁也，悉军来追。纵奇兵步骑夹攻，大破之。公谓荀彧曰： 虏遏吾归师，而与吾死地战，吾是以知胜矣。 
十六国前秦苻坚自伐晋，於寿春败还长安，慕容泓起兵於华泽，坚将苻叡、（以芮反。）窦冲、姚苌讨之。苻叡勇果轻敌，不恤士众。泓闻其至也，惧，率众将奔关东，叡驱兵要之。姚苌谏曰： 鲜卑有思归之心，宜驱令出关，不可遏也。 叡弗从，战於华泽，叡败绩，被杀。
十六国夏赫连勃勃伐南凉秃发鳣檀，大败之，驱掠二万七千口、牛马羊数十万而还。鳣檀率众追之，其将焦朗谓曰： 勃勃天姿雄鷔，御军齐肃，未可轻也。今因抄掠之资，率思归之士，人自为战，难与争锋。不如从温围北度，趣万斛堆，阻水结营，制其咽喉，百战百胜之术也。 鳣檀不从。勃勃闻而大喜，乃於阳武下峡凿凌埋车以塞路。勃勃乃勒众逆击，大败之，杀伤万计。
十六国后凉吕弘攻段业於张掖，不胜，将东走，业议欲击之。其将沮渠蒙逊谏曰： 归师勿遏，穷寇勿追，此兵家之戒也。不如纵之，以为后图。 业曰： 一日纵敌，悔将无及。 遂率众追之，为弘所败。业叹曰： 不能用子房之言，以至於此。 
孙子曰： 兵以诈立，以利动，以分合为变者也。（兵一分一合，以敌为变。兵法诈诡，以利动敌心，或合或离，为变化之术。）故其疾如风，（进退应机。）其徐如林，（不见利不前，如风吹林，小动而其大不移。）侵掠如火，（猛烈也。）不动如山，（守也。不信敌之诳惑，安固如山。）难知如阴，（莫测如天之阴云，不见列宿之象。）动如雷霆。（疾速不及应也，故太公曰 疾雷不及掩耳，疾电不及瞑目 也。）指乡分众，（因敌而制胜也。旌旗之所指乡，则分离其众。）先知迂直之计者胜，此军争之法也。 
大阵动则乱因乘之而败（违不动如山之义也。）
东晋，前秦苻坚率兵来伐晋，晋将谢石、谢玄拒之。坚遣其将朱序说石等以众盛，欲胁而降之。序谓石曰： 若秦百万之众皆至，则莫可以敌也。及其众未集，宜在速战，若挫其前锋，可以得志。 晋将遣使请战，许之。坚师列阵逼淝水，晋师不得渡。晋将使谓坚将苻融曰： 君悬军深入，置阵逼水，此持久之计，岂欲战者乎？若小退师，令将士周旋，仆与明公缓辔而观之，不亦美乎？ 坚众皆曰： 宜阻淝水，莫令得上，我众彼寡，势必万全。 坚曰： 但卻军，令得过，我以铁骑向水逼而杀之。不然，因其济水而覆之。 於是麾军卻阵，军遂奔退，制之不可止。玄以八千精卒度淝水逼之，融驰骑略阵，马倒，被杀，军遂大败。晋师乘胜追击，死者相枕。坚为流矢所中，单骑遁走。
后周末，隋文帝作相辅少主，相州总管尉迟迥举兵不从。隋文帝遣将韦孝宽讨之。迥男惇（都昆切）率众十万人入武德，军於沁东拒之，（沁，七鸩切。）与孝宽隔水相持，乃布兵二十馀里，麾军小卻，欲待孝宽军半渡而击之。孝宽因其卻，乃鸣鼓齐进，惇遂大败。
大唐光宅初，武太后临朝称制，徐敬业於扬州起兵，以匡复皇家为辞，月馀日间，致精卒数万。太后遣将军李孝逸领兵讨之。敬业率军拒於下阿谿，方成列，敬业谓其徒曰： 自知衣甲非厚者，居后。 众乃争退。孝逸之师因其动噪而奔击，乃大败焉。
先设伏乘势逐敌败之
东晋末，卢循率众数万，方舰而下。晋相宋武帝率兵拒之，出轻利斗舰，躬提幡鼓，命众军齐力击之。又上步骑於西岸。右军参军庾乐生乘舰不进，斩而殉之。於是众军腾踊争先。军中多万钧神弩，所至莫不摧陷。宋武自於中流蹙之，因风水之势，贼舰悉泊西岸。岸上军先备火具，乃投火焚之，烟焰翳天，贼众大败，追奔至夜乃归。循等还浔阳。初，分遣步兵，莫不疑怪，及烧贼舰，众乃悦服。
乘胜
后汉末，曹公征张鲁，定汉中，刘晔进说曰： 明公以步卒五千，将诛董卓，北破袁绍，南征刘表，九州百郡，十并其八，威振天下，势慴内外。今举汉中，蜀人睹风，破胆失守，推此而前，蜀可传檄而定也。刘备，人杰也，有智度而迟，新得蜀，人犹未附。今破汉中，蜀人震恐，其势自倾。以公之神明，因其倾而压之，无不克也。若少缓之，则诸葛亮明於理而为相，关羽、张飞勇冠三军而为将，蜀人既定，据险守要，则不可犯也。今不取，必为后忧。 曹公不从。居数日，蜀降者说： 蜀中一日数十惊，备斩之而不能禁也。 曹公悔之，又问晔曰： 今尚可击否？ 晔曰： 今已小定，未可击也。 （曹公违之而失。）
晋镇南将军、都督荆州杜元凯，袭吴乐乡，（在今江陵郡松滋县东六十里。）虏都督孙歆。沅、湘以南，至於交、广，睹风送款。时众会议，或曰： 百年之寇，未可尽克。今将暑热，水潦方降，疾疫将起，宜俟来冬大举。 元凯曰： 昔燕乐毅藉济西一战，以并强齐。今王师兵威已震，譬如破竹，数节之后，皆迎刃而解也。 遂指授群帅，直诣秣陵。所过城邑，莫不束手，遂平吴国。先议者惭而谢焉。
十六国蜀李特攻晋将张徽，徽军溃。特议欲释徽还涪，（音浮。）诸将进曰： 徽军连战，士卒伤减，智勇俱竭，宜因其弊遂擒之。若舍而宽之，徽养病收亡，馀众更合，图之未易也。 特从之，复进攻，徽溃围走。特遣将水陆追之，遂害徽，生擒徽子存，以徽丧还之。
东晋将周访讨贼杜曾，曾大溃，杀千馀人。访夜追之，诸将请待明日，访曰： 曾骁勇能战，向之败也，彼劳我逸，是以克之。宜及其衰乘之，可灭。 鼓行而进，遂定汉沔。
大唐武德初，刘武周据太原，使其将宋金刚屯於河东。太宗往征，金刚遁走。太宗追击，大破之，乘胜逐北，一日一夜行二百馀里，转战数十合，士卒疲弊。至高壁岭，总管刘弘执马而谏曰： 糇粮已竭，士卒疲顿，愿且停营，待兵粮咸集，而后决战。 太宗曰： 功者，难成易败；机者，难得易失。金刚走到汾州，众心已沮，我及其未定，当乘其势击之，此破竹之义也。如更迟留，贼必生计，此失机之道。 遂策马而去。诸军乃进，莫敢以饥乏为辞，夜宿於雀鼠谷之西原。太宗不食二日，不解甲三日，军中苦饥。此夕唯有一羊，太宗抚将士，与之同食，三军感恩，皆饱而思奋。明日，趋汾州。金刚列阵，南北七里，以抗官军。太宗遣总管李勣等当其北，翟长孙等当其南，亲御大军以临之。诸军战小卻，为贼所乘，太宗率精骑三千直趋金刚，贼众大溃。
武德初，太宗征薛仁杲，大破之，乘胜遂逼折墌城。窦抗等苦谏曰： 贼主犹据坚城，虽破其将宗罗睺，未可即逼。请按兵以候其变。 太宗曰： 算之久矣。破竹之势，不可失也。贼大军已败，馀众何足为虞，凶魁之计尽於此矣。 遂率众而进。至夜半，军临贼城，守陴者皆乱，争自投而下。仁杲穷蹙，开门请降。
乘势先声后实
春秋，晋侯伐齐。齐侯御诸平阴，堑防门而守之，广里。晋将范宣子告齐大夫析文子，曰： 吾知子，敢匿情乎？鲁人、莒人皆请以车千乘自其乡入，既许之矣。若入，君必失国。子盍图之！ 子家以告公。公恐。晏婴闻之，曰： 君固无勇，而又闻是，弗能久矣。 （不能久敌。）齐师夜遁。
汉王遣韩信破陈馀，后信购致广武君李左车，师事之。韩信曰： 仆欲北攻燕，东伐齐，若何而有功？ 对曰： 今将军涉西河，虏魏王，擒夏说阏与，一举而下井陉，不终朝破赵二十万众，诛成安君，名闻海内，威振天下。此将军之所长也。然而众劳卒罢，（音疲。）其实难用。今将军欲举倦弊之兵，顿之燕坚城之下，欲战恐力不能拔，情见势屈，旷日粮竭。而弱燕不服，齐必距境以自强也。燕齐相持而不下，刘项之权未有所分也。若此者，将军所短也。臣闻善用兵者不以短击长，而以长击短。为将军计，莫如按甲休兵，镇赵，抚其孤弱，百里之内，牛酒日至，以飨士大夫醳兵。（魏都赋曰： 肴醳顺时。 刘逵曰： 醳，酒也。 ）北首燕路，而后遣辩士奉咫尺之书，暴所长於燕，燕必不敢不听从。燕已从，使者东告齐，齐必从风而服，虽有智者，亦难为齐计矣。如是，则天下事可图也。兵固有先声而后实者，此之谓也。 韩信并从之。燕、齐从风而靡也。
因敌惧遂取之
春秋时，晋侯围曹，门焉，多死。（攻曹城门。）曹人尸诸城上，（磔晋死人於城。）晋侯患之。听舆人之诵，称 舍於墓 。（舍墓，谓将发冢也。）师迁焉。曹人凶惧，（迁至曹人墓也。凶，恐惧声也。音吁勇反。）为其所得者，棺而出之。因其凶也而攻之，遂入曹。
晋将朱龄石伐蜀贼谯纵，纵将谯道福重兵守涪。龄石师次平模，去成都二百馀里。纵遣将侯晖、谯诜屯平模，夹岸连城立栅。龄石谓裨将刘锺曰： 天方暑热，贼今固险，攻之难拔，衹困我师。吾欲蓄锐息兵，伺隙而进，卿以为何如？ 锺曰： 不然。前扬声言大众由内江，故谯道福不敢舍涪，今重军逼之，出其不意，侯晖之徒已破胆矣。衹可因其凶惧而攻之，势当必克。克平模之后，自可鼓行而前，成都必不能守。若缓兵相持，虚实相见，涪军复来，难为敌也。进不能战，退无所资，二万馀人悉为蜀子虏耳。 从之。翌日，进攻皆克，斩侯晖等，纵之城守相次瓦解。
推人事破灾异
周武王伐纣，师至汜水牛头山，风甚雷疾，鼓旗毁折，王之骖乘惶震而死。太公曰： 用兵者，顺天之道未必吉，逆之不必凶，若失人事，则三军败亡。且天道鬼神，视之不见，听之不闻，智将不法，而愚将拘之。若乃好贤而能用，举事而得时，此则不看时日而事利，不假卜筮而事吉，不待祷祀而福从。 遂命驱之前进。周公曰： 今时逆太岁，龟灼告凶，卜筮不吉，星变为灾，请还师。 太公怒曰： 今纣刳比干，囚箕子，以飞廉为政，伐之有何不可？枯草朽骨，安可知乎！ 乃焚龟折蓍，援枹而鼓，率众先涉河，武王从之，遂灭纣。
大唐武德中，淮南道行台仆射辅公祏据丹阳反，遣赵郡王孝恭为行军元帅讨之。将发，与诸将宴集，命取水，忽变为血，在座者皆失色，孝恭举止自若，徐谕之曰： 祸福无门，惟人所召。自顾无负於物，诸君何忧惧之深！公祏恶积祸盈，今承庙算以致讨，碗中之血，乃公祏授首之徵。 遂尽欢而罢。时人服其识度而能安众。竟平公祏焉。
散众
后汉初，河南贼张步据齐地，汉将耿弇讨败之，步肉袒负斧锧於军门。（锧，鍖也。示必死。锧，之日反。鍖，竹林反。）弇传步诣行在，而勒兵入据其城。树十二郡旗鼓，（弇凡平城阳、琅琊、高密、胶东、东莱、北海、齐、千乘、济南、平原、泰山、临淄。）令步兵各以郡人诣旗下，众尚十馀万，辎重七千馀辆，皆罢遣归乡里。齐地悉平。
后魏末，河北贼葛荣为尔朱荣所擒，馀众悉降。荣以贼徒既众，若即分割，恐其疑惧，或更结聚，乃普告勒各从所乐，亲属相随，任所居止。於是群情喜悦，登即四散，数十万众，一时散尽。待出百里之外，乃始分道押领，随便安置，咸得其宜。擢其渠帅，量才受用，新附者咸安。时人服其处分机速。
孙子曰： 天者，阴阳、寒暑、时制也。 （谓顺天行诛，因阴阳四时刚柔之制。故司马法曰： 冬、夏不兴师，所以兼爱吾民。若细雨沐军，临机必有捷；回风相触，道还而无功。云类群羊，必走之道；气如惊鹿，必败之势；黑云出垒，赤气临军，皆败之兆。若烟非烟，此庆云也，必胜；若雾非雾，是泣军也，必败。 是知风云之占，其来久矣。）
风云气候杂占
（语曰： 天时不如地利，地利不如人和。 故附於末篇。）
太公曰： 凡兴军动众陈兵，天必见其云气，示之以安危，故胜败可逆知也。 其军中有知晓时气者，厚宠之，常令清朝若日午，察彼军及我军上气色，皆须记之。若军上气不盛，加警备守，辄勿轻战，战则不足，守则有馀。察气者，军之大要，常令三五人参马登高若临下察之，进退以气为候。
凡兴兵动众，忌大风雷，而阴不见日。
凡气初出，如甑上气，勃勃上积为雾，雾为阴，阴气结为虹霓晕珥之属。如不积不结，散漫一方，不能为灾，必和。杂杀气，森森然疾起，乃可论占，常以平旦下晡日出没时候之，期内有风雨，灾不成。或有黑气如幢，出於营中，上黑下黄，敌欲来求战，无诚实言，及九日内必觉，备之吉。或日月阴沉，无光不雨，或十日昼夜不见日月，名曰蒙日。久阴不雨，下谋上也。
凡敌上气黄白润泽者，将有威德；或军上气发，渐渐如云，变作山形，将有深谋；或敌上气黑中赤在前者，将精悍：皆不得击。
凡气上与天连，军中将贤良。
凡气如龙如虎，如火烟之形，或如火光之状，或如山林，或如尘埃头尖而卑，或气黑如门上楼，皆猛将气。
凡敌上气青而疏散者，将怯弱。前大后小，将怯不明。
凡军上气浑浑圆长，赤气在其中，或有气如赤杵在黑云中，皆有伏兵。或两军相当，赤气在前后左右者，有伏兵。随气所在防之。或有云绞绞绵绵，此以车骑为伏兵；或有云如布席之状，此以步卒为伏兵；或有云如山岳，在外有伏兵。不可不审察也。
凡降人之气，如人十十五五，皆叉手低头，降之象。或有气上黄下白，名曰喜气，所临之军，欲求和退。若风不旁勃，旌旗晕晕顺风而扬举，或向敌终日，军行有功，胜候也。
凡敌军上气如山隄上林木，不可与战；在吾军，大胜。或如火光，亦大胜。或敌上白气坌沸如楼，缘以赤气者，兵劲不可击；在吾军，必大胜。
或敌上气黄白，厚润而重者，勿与战。
或遥视军上云如斗鸡，赤白相随，在气中，得天助，不可击。两军相当，上有气如蛇，举头向敌者，战必胜。
凡军营上有五色气，上与天连，此应天之军，不可击。有赤黄气干天，亦不可攻。或有云如日月，而赤气绕之，如日晕状有光者，所见之地大胜，不可攻。敌上气如虎状，其军不可攻。
若逆风来，应气旁勃，牙旗折，阴不见日，旌旗激扬，败候也。
若云气从敌所来，终日不止，吾军不可出，出则不利。若风气俱来，此为败候，在急也。
凡敌上气色如马肝，如死灰，或类偃盖，皆败徵。或黑气如坏山堕军上者，军必败。或军上气昏发，连夜照人，则军士散乱。
或军上有气，五色杂乱，东西南北不定者，其军必败。
或军上有赤气，炎炎降天，将死，众乱。
或军上有黑气，如牛马形，从气雾中下，渐渐入军，名曰天狗下食血，败军也。
或有云气盖道，蒙蔽尽山，此败候。
凡城中有白气如旗者，不可攻。或有黄云临城，有大喜庆。或有青色如牛头触人者，城不可攻屠。或城中气出东方，其色黄，此天钺也，不可伐，伐者死。或城上气如火烟，主人欲出战；其气无极者，不可攻。或气如杵，从城中向外者，内兵突出，主人胜，不可攻。或城上有云，分为两彗状者，攻不可得。凡攻城围邑，过旬日不雷雨者，城有辅助，疾去之，勿攻也。此皆胜气。
凡攻城围邑，赤气在城上，黄气四面绕之，城中有大将死，城降。城上有赤气如飞鸟，击之，可破矣。或有气出入者，人欲逃。或有气如灰，气出如覆其军上者，士多病，城屠。或城上无云气，士卒散。或城营上有赤云，状如众人头，下多死丧，流血。攻城，有白气绕城而入者，急攻可得。若有曲蛇从城外入城者，三日内城屠。此皆败气。
敌上有云如车盖，不可击。若有云如双青蛇，云去，可击，大胜。
伏兵气如幢节，在黑云中转高，锐不可击。
城营上见有云如雄鸡，城必降。
边城云如蛟龙，所见处军将失魄。敌上有云，长如引素，如阵前锐，或白黑色，有谋；青色，有兵；赤色，有反；黄色，急去。
敌上有气如牵牛，未可击。有云如坐人，赤色，所临必有卒兵来至，惊恐，须臾而去。
凡占军气，与敌相对，将当访军中善相气者，厚宠之，当令清朝若日中时，察彼军及我军上气，皆纸笔录记，上将军，将军察之。若我军上气不善，但警备镇守，勿接战。敌在东，（日出时候之。）在南，（日中候之。）在西，（日入候之。）在北，（夜半候之。）每庚子日及辰戌午未，登五丈高台，去一里占，百人以上便有气。
气如尘埃，前卑后高者，将士精锐，不可击。
气如隄阪，前后摩地，避之勿击。
见彼军上气如尘埃沸粉，其色黄白，如旗幡，晖晖然无风而动，将士勇猛，不可击。我军如此，亦不用战。
对敌，或有气来甚卑，不荫覆人，上下掩构盖道者，大贼必至，食不及饱，严备之。
凡云起，王相者吉，囚死者凶。有胜无，实胜虚，高胜下，泽胜枯，长胜短，厚胜薄。我军在西，贼军在东，西高东下，西厚东薄，西泽东枯，西长东短，则我军胜也。（他皆仿此。）
两军相对，遥见军上有气，纷纷勃勃，如烟如尘，贼凶败。
军上下日无气者，其军必败。若我军无气，将修德，抚士众，存问寒暑，警诫固守。
有赤色气如火，从天下入军，军乱，将死。有黑气如牛、猪者，瓦解之气，军必败。有白云如瓜蔓连结，部队相逐，须臾罢而复出，及至八九而不断者，贼必至，严守之。
若两气蒙围城有入处者，外兵当攻入；若有出者，内兵当突出。
凡气安，即军安也；气动摇，则军不安；气四散去，军破且败。其气如群羊，击之，必大克。
两军相当，有气如飞鸟，徘徊在其城上，或来而高者，兵锐，不可击。
两军相去十里内、三里外，军上无气，是死兵，击之，必大胜也。
两军欲战，视彼军气氛氲，如焚生草之烟者，初必精锐不可当，待其气散击之，必胜。其气黑出如山带黄，是谢气，敌人自降。
军败之气，如群鸟乱飞，疾伐之，必大胜。
气乍明乍暗，皆有诈谋。气过旬不散，城有大辅，即去之，勿攻。
凡敌上气如双蛇、飞鸟，如缺垣，如坏屋，如人无头，如惊獐，如走鹿相逐，如鸡相向，皆为败军杀将之气。
敌上气如囷仓，正白，见日益明者，将士猛锐，不可击之。
敌上气黑中有赤气在前，精悍不可当。
敌上气如转蓬者，击之立破。
天子云，如千石仓，如高楼，如城门、华盖，或赤黄，正四方。
游兵气，如彗云扫除，或数百丈，万万无根本。
败军之气，如破车，如人无足无臂。
若下轻其将，妖怪并作，众口相惑，当修德审令，缮砺锋甲，勤诚誓士，以避天怒。然后复择吉日，祭牙旗，具太牢之馔，震鼓铎之音，诚心启请，以备天问，观其祥应矣。
若人马喜跃，旌旗皆前指，金铎之声扬以清，鞞鼓之音宛以鸣，此得神明之助，持以安众心，乃可用矣。虽云用贤使能则不占而事利，令明法审则不筮而计成，封功赏劳则不祷而福从，共苦同甘则犯逆而功就，然而临机制用，亦有此为助焉。
