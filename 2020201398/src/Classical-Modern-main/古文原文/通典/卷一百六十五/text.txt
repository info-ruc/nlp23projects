<strong>刑法三</strong>
刑制下（大唐）
大唐高祖起义至京师，约法十二条，唯制杀人、劫盗、背军、叛逆者死，馀并蠲除之。及受禅，又制五十三条格，入於新律，武德七年颁行之。
至太宗即位，制绞刑之属五十条，免死，断右趾。其后，蜀王府法曹参军裴弘献又駮律令不便者四十馀事，太宗遂令删改之。除断趾法，改为加役流三千里，居作二年。比古死刑，殆除其半。据有司定律五百条，分为十二卷，於隋代旧律，减大辟入流九十二条，减入徒者七十一条。（具宽恕篇。）又定令千五百九十条，为三十卷。贞观十一年正月，颁行之。又删武德、贞观以来饬格三千馀件，定留七百条，以为格十八卷。（国家程式虽则具存，今所纂录不可悉载，取其朝夕要切，简易精详，则临事不惑耳。他皆类此。）七年十二月，诏： 三品以上犯公罪流、私罪徒，送问日不须追身。 
高宗永徽初，又令长孙无忌等撰定格式，旧制不便者，皆随有无删改。遂分格为两部：曹司常务为留司格，天下所共者为散颁格。四年，有司又撰律疏三十卷，颁天下。麟德二年，重定格式行之。仪凤二年，又删缉格式行之。及文明元年四月，饬： 律令格式，内外官人退食之暇，各宜寻览。仍以当司格令，书於厅事之壁，俯仰观瞻，使免遗忘。 （贞观二年七月，刑部侍郎韩回奏： 刑部掌律令，定刑名，按覆大理及诸州应奏之事，并无为诸司寻检格式文。比年诸司每有予夺，悉出检头，下吏得以生奸，法直因之轻重。又先有饬：当司格令并书於厅事之壁。此则百司皆合自有程式，不惟刑部独有典章。讹弊日深，事须改正。 饬旨： 宜委诸曹，各以本司杂钱，置所要律令格式。其中要节，仍准旧例，录郎官厅壁。左右丞勾当事毕，日奏其所请，诸司於刑部检事，待本司写格令等了日停。 ）
武太后临朝，又令有司删定格式，加计帐及勾帐式，通旧式成二十卷。又以武德以来、垂拱以前诏饬便於时者，编为新格二卷，太后自制序。其二卷之外，别编六卷，堪为当司行用，为垂拱留司格。时韦方质详练法理，又委其事咸阳尉王守慎，又有经治之才，故垂拱格、式，识者称为详密。其律唯改二十四条。
神龙中，又删定垂拱格及神龙元年以来制饬，为散颁格七卷。又删补旧式为二十卷，颁於天下。（景龙三年八月饬： 应酬功赏，须依格式，格式无文，然始比例。其制饬不言自今以后及永为常式者，不得举引为例。 ）
景云初，又饬删定格式令。太极元年二月奏上，名太极格。
开元初，玄宗又令删定格式令，名为开元格。六年，又令删定律令格式，名为开元后格。至二十五年，又令删缉旧格式律令及饬，总七千四百八十条。其千三百四条於事非要，并删除之。二千一百五十条随文损益，三千五百九十四条仍旧不改，总成律十二卷，疏三十卷，令三十卷，式二十卷，开元新格十卷。又撰格式律令事类四十卷，以类相从，便於省览。二十五年九月奏上之，饬於尚书都省写五十本，发使散於天下。略件文要节如后：（开元十四年九月饬： 如闻用例破饬及令式，深非道理。自今以后，不得更然。 二十五年九月，兵部尚书同中书门下三品李林甫奏： 今年五月三十日以前制饬，不入新格式者，望并不在行用。 ）
名例律曰：笞刑五。（自十至五十。赎铜从一斤至五斤。）杖刑五。（自六十至百。其赎铜从六斤至十斤。）徒刑五。（自一年至三年。其赎从二十斤至六十斤。）流刑三。（自二千里至三千里。其赎从八十斤至百斤。）
十恶：一曰谋反。（谓谋危社稷。）二曰谋大逆。（谓谋毁宗庙、山陵及宫阙。）三曰谋叛。（谓谋背国从伪。）四曰恶逆。（谓殴及谋杀祖父母、父母，杀伯叔父母、姑、兄、姊、外祖父母、夫、夫之祖父母、父母。）五曰不道。（谓杀一家非死罪三人，及支解人，造畜蛊毒、厌魅。）六曰大不敬。（谓盗大祀神御之物、乘舆服御物；盗及伪造御宝；合和御药，误不如本方及封题误；若造御膳，误犯食禁；御幸舟船，误不牢固；指斥乘舆，情理切害，及对捍制使，而无人臣之礼。）七曰不孝。（谓告言诅詈祖父母、父母；及祖父母、父在，别籍异财，若供养有缺；居父母丧，身自嫁娶，若作乐，释服从吉；闻祖父母、父母丧，匿不举哀；诈称祖父母、父母死。）八曰不睦。（谓谋杀及卖緦麻以上亲，殴告夫及大功以上尊长、小功尊属。）九曰不义。（谓杀本属府主、刺史、县令、见受业师；吏卒杀本部五品以上官长；及闻夫丧，匿不举哀，若作乐，释服从吉及改嫁。）十曰内乱。（谓奸小功以上亲、父祖妾，及与和者。）
八议：一曰议亲。（谓皇帝袒免以上亲，及太皇太后、皇太后緦麻以上亲，皇后小功以上亲。）二曰议故。（谓故旧。）三曰议贤。（谓有大德行。）四曰议能。（谓有大才艺。）五曰议功。（谓有大功勋。）六曰议贵。（谓职事官三品以上、散官二品以上，及爵一品者。）七曰议勤。（谓有大勤劳。）八曰议宾。（谓承先代之后为国宾者。）
诸八议者，犯死罪，皆条所坐及应议之状，先奏请议，议定，奏裁。（议者，原情议罪，称定刑之律，而不正决之。）流罪以下，减一等。其犯十恶者，不用此律。
诸谋反及大逆者，皆斩，父子年十六以上，皆绞。十五以下及母女、妻妾、（子妻妾亦同。）祖孙、兄弟姊妹若部曲、资财、田宅，并没官。男夫年八十及笃疾，妇人年六十及废疾者，并免。（馀条妇人应缘坐者，准此。）伯叔父、兄弟之子，皆流三千里，不限籍之同异。即虽谋反，辞理不能动众，威力不足率人者，亦皆斩。（谓结谋真实而不能为害者。若自述休徵，假讬灵异，谬称兵马，虚说反由，传惑众人，而无真状可验者，自从妖法。）父子、母女、妻妾流三千里。资财不在没限。其谋大逆者，绞。
诸口陈欲反之言，心无真实之计，而无状可寻者，流二千里。
诸谋叛者，绞。已上道者，皆斩。（谓协同谋计乃坐，被驱率者，非。馀条被驱率，准此。）妻子流二千里。若率部众百人以上，父母、妻子流三千里。所率虽不满百人，以故为害者，以百人以上论。（害，为有所攻击、掳掠之者。）即亡命山泽，不从追唤者，以谋叛论。其抗拒将吏者，以已上道论。
诸谋杀周亲尊长、外祖父母、夫、夫之祖父母者，皆斩。（犯奸而奸人杀其夫，所奸妻妾虽不知情，与同罪。）谋杀緦麻以上尊长者，流二千里。已伤者，绞。已杀者，皆斩。即尊长谋杀卑幼者，各依故杀罪减二等。已伤者，减一等。已杀者，依故杀法。
诸部曲、奴婢谋杀主者，皆斩。谋杀主之周亲及外祖父母者，绞。已伤者，皆斩。
诸妻妾谋杀故夫之祖父母、父母者，流二千里。已伤者，绞。已杀者，皆斩。部曲、奴婢谋杀旧主者，罪亦同。（故夫，谓夫亡改嫁。旧主，谓主放为良者。馀条故夫、旧主准此。 ）
诸告祖父母、父母者，绞。（谓非缘坐之罪及谋叛以上而故告者。下条准此。）即嫡、继、慈母杀其父，及所养者杀其本生，并听告。
诸告周亲尊长、外祖父母、夫、夫之祖父母，虽得实，徒二年。其告事重者，减所告罪一等。（所犯虽不合论，告之者犹坐。）即诬告重者，加所诬罪三等。告大功尊长，告减一等；小功、緦麻，减二等。诬告重者，各加所诬罪一等。即非相容隐，被告者论如律。若告谋反、逆、叛者，各不坐。其相侵犯，自理诉者，听。（下条准此。）
诸告緦麻、小功卑幼，虽得实，杖八十；大功以上，递减一等。诬告重者，周亲减所诬罪二等，大功减一等，小功以下以凡人论。即诬告子孙、外孙、子孙之妇妾及己之妾者，各勿论。
诸子孙违犯教令，及供养有缺者，徒二年。（谓可从而违，堪供而缺者。须祖父母、父母告，乃坐。）
诸部曲、奴婢告主，非谋反、逆、叛者，皆绞。（被告者，同首法。）告主之周亲及外祖父母者，流；大功以下亲，徒一年。诬告重者，緦麻加凡人一等；小功、大功，递加一等。即奴婢诉良，妄称主压者，徒三年。部曲，减一等。
诸同居，若大功以上亲及外祖父母、外孙，若孙之妇、夫之兄弟及兄弟妻，有罪相为隐；部曲、奴婢为主隐：皆勿论。即漏露其事及摘语消息，亦不坐。其小功以下相隐，减凡人三等。若犯谋叛以上，不用此律。
诸居父母丧，生子及兄弟别籍、异财者，徒一年。
诸放部曲为良，已给放书而压为贱者，徒二年。若压为部曲及放奴婢为良而压为贱者，各减一等。各还正之。
诸同居卑幼，私辄用财者，十疋笞十，十疋加一等，罪止杖一百。即同居应分，不均平者，计所侵，坐赃论减三等。
诸居父母及夫丧而嫁娶者，徒三年。妾，减三等。各离之。知而共为婚姻者，各减五等。不知者，不坐。若居周丧而嫁娶者，杖一百。卑幼，减二等。妾，不坐。
诸居父母丧，与应嫁娶人主婚者，杖一百。
诸谋杀人者，徒三年。已伤者，绞。已杀者，斩。从而加功者，绞；不加功者，流三千里。造意者虽不行，仍为首。（雇人杀者，亦同。）即从者不行，减行者一等。（馀条不行，皆准此。）
诸以毒药药人及卖者，绞。（谓堪以杀人者。虽毒药可以疗病，买者将与毒人。卖者不知情，不坐。）即卖买而未用者，流二千里。脯肉有毒，曾经病人，有馀者速焚之，违者杖九十。若故与人食并出卖令人病者，徒一年。以故致死者，绞。即人自食致死者，从过失杀人法。（盗而食者，不坐。）
诸有所憎恶，而造厌魅及造符书咒诅，欲以杀人者，各以谋杀论减二等。（於周亲尊长及外祖父母、夫、夫之祖父母、父母，各不减。）以故致死者，各依本杀法。欲疾苦人者，又减二等。（即子孙於祖父母、父母，部曲、奴婢於主者，各不减。）即於祖父母、父母及主，直求爱媚而厌祝者，流二千里。若涉乘舆者，皆斩。
诸残害死尸（谓焚烧、支解之类。）及弃尸水中者，各减斗杀罪一等。（緦麻以上尊长，不减。）弃而不失及髡发若伤者，各又减一等。即子孙於祖父母、父母，部曲、奴婢於主者，各不减。（皆谓意在於恶者。）
诸穿地得死人不更埋，及於冢墓燻狐狸而烧棺椁者，徒二年。烧尸者，徒三年。緦麻以上尊长，各递加一等。卑幼，各依凡人递减一等。若子孙於祖父母、父母，部曲、奴婢於主冢墓燻狐狸者，徒二年。烧棺椁者，流三千里。烧尸者，绞。
诸强盗，（谓以威若力而取其财。先强后盗，先盗后强等。若与人药酒及食，使狂乱取财，亦是。即得阑遗之物，殴击财主而不还，及窃盗发觉，弃财逃走，财主追捕，因相拒捍，如此之类，事有因缘者，非强盗。）不得财，徒二年。一疋徒三年，二疋加一等，十疋及伤人者绞，杀人者斩。（杀伤奴婢亦同。虽非财主，但因盗杀伤者，皆是。）其持杖者，虽不得财，流三千里。五疋者，绞。伤人者，斩。
诸窃盗，不得财，笞五十。一尺杖六十，一疋加一等，五疋徒一年，五疋加一等，五十疋加役流。诸监临主守自盗及盗所监临财物者，（若亲王财物而监守自盗，亦同。）加凡盗二等，三十疋绞。（本条已有加者，累加之。）
诸盗经断后，仍更行盗，前后三犯徒者，流二千里；三犯流者，绞。（三盗，止数赦后为坐。）其於亲属相盗者，不用此律。
诸有事以财行求，得枉法者，坐赃论；不枉法者，减二等。即同事共与者，首则并赃论，从者依已分法。
诸监临主司受财而枉法者，一尺杖一百，一疋加一等，十五疋绞。不枉法者，一尺杖九十，一疋加一等，三十疋加役流。无禄者，各减一等。枉法者，二十疋绞；不枉法者，四十疋加役流。
诸监临之官，受所监临财物者，一尺笞四十，一疋加一等；八疋徒一年，八疋加一等；五十疋流二千里。与者，减五等，罪止杖一百。乞取者，加一等。强乞取者，准枉法论。
诸官人因使，於使所受送遗及乞取者，与监临同。经过处取者，减一等。（纠弹之官不减。）即强乞取者，各与监临罪同。
诸贷所监临财物者，坐赃论。（授讫未上，亦同。馀条取受及相犯者，准此。）若百日不还，以受所监临财物论。强者，各加二等。（馀条强者，准此。）若卖买有賸利者，计利以乞取监临财物论。强市者，笞五十；有賸利者，计利准枉法论。即断契有数，违负不还过五十日者，以受所监临财物论。即借衣服、器玩之属，经三十日不还者，坐赃论，罪止徒一年。
诸监临之官，私役所监临及借奴婢、牛马驼骡驴、车船、碾硙、邸店之类，各计庸赁，以受所监临财物论。即役使非供己者，（非供己，谓流外官及杂任应供官事者。）计庸坐赃论，罪止杖一百。其应供己驱使而收庸直者，罪亦如之。（供己求输庸直者，不坐。）若有吉凶，借使所监临者，不得过二十人，不得过五日。其於亲属，虽过限及受馈、乞贷，皆勿论。（亲属，谓緦麻以上及大功以上婚姻之家。馀条亲属，准此。）营公廨借使者，计庸赁，坐赃论减二等。即因市易賸利及悬欠者，亦如之。
诸监临之官，受猪羊供馈，（谓非生者。）坐赃论。强者，依强取监临财物法。
诸率敛所监临财物，馈遗人，虽不入己，以受所监临财物论。
诸监临之官家人，於所部有受乞、借贷、役使、卖买有賸利之属，各减官人罪二等。官人知情，与同罪；不知情者，各减家人罪五等。其在官非监临及家人有犯者，各减监临及监临家人一等。
诸去官而受旧官属、士庶馈与，若乞取、借贷之属，各减在官时三等。（谓家口未离本任所者。）
诸因官挟势及豪强之人乞索者，坐赃论减一等。将送者为从。（亲故相与，勿论。）
诸监临主守，以官物私自贷若贷人及贷之者，无文记，以盗论。有文记，准盗论。（文记，谓取抄署之类。）立判案，减二等。即充公廨及用公廨物，若出付市易而私用者，减一等坐之。（虽贷亦同。馀条公廨，准此。即主守私贷，无文记者，依盗法。）所贷之人，不能备偿者，徵判署之官。（下条私借，亦准此。）
诸坐赃致罪者，一尺笞二十，一疋加一等，十疋徒一年，罪止徒三年。（谓非监临主司而因事受财者。）与者，减五等。
诸於他人地内得宿藏物，隐而不送者，计合还主之分，坐赃论减三等。（若得古器，形制异而不送官者，罪亦如之。）
诸斗殴人者，笞四十。（谓以手足击人者。）伤及以他物殴人者，杖六十。（见血为伤。非手足者，其馀皆为他物，即兵不用刃亦是。）伤及拔发方寸以上，杖八十。若血从耳目出及内损吐血者，各加二等。
诸斗殴人，折齿、毁缺耳鼻，眇一目及折手足指，（眇，谓亏损其明，而犹见物。）若破骨及汤火伤人者，徒一年。折二齿二指，以上及髡发者，徒一年半。
诸斗以兵刃，斫射人不著者，杖一百。（兵刃，谓弓箭、刀槊、矛〈矛贊〉之属。即殴罪重者，从殴法。）若刃伤，（刃谓金铁，无大小之限，堪以杀人者。）及折人肋，眇其两目，堕人胎，徒二年。（堕胎者，谓辜内子死乃坐。）诸斗殴，折跌人支体及瞎其一目者，徒三年。（折支者，折骨跌体者，骨蹉跌，失其常处。）辜内平复者，各减二等。（馀条折跌平复，准此。）即损二事以上及因旧患令至笃疾，若断舌及毁败人阴阳者，流三千里。
诸斗殴杀人者，绞。以刃及故杀人者，斩。虽因斗而用兵刃杀人者，与故杀同。（谓人以兵刃逼己，因用兵刃拒而伤杀者，依斗法。馀条用兵刃，准此。）不因斗，故殴伤人者，加斗殴伤罪一等。虽因斗，但绝时而杀伤者，从故杀伤法。（谓忿竞之后，各已分散，声不相接，去而复来，是名绝时。）
诸保辜者，手足殴伤人限十日，以他物殴伤人者二十日，以刃及汤火伤人者三十日，折跌支体及破骨者五十日。（殴、伤不相须。馀殴伤及杀伤，各准此。）限内死者，各依杀人论。其在限外及虽在限内以他故死者，各依本殴伤法。（他故，谓别增馀患而死者。）
诸同谋共殴伤人者，各以下手重者为重罪，元谋减一等，从者又减一等。若元谋下手重者，馀各减二等。至死者，随所因为重罪。其不同谋者，各依所殴伤杀论。其事不可分者，以后下手为重罪。若乱毁伤，不知先后轻重者，以谋首及初斗者为重罪，馀各减二等。
诸殴制使若本属府主、刺史、县令，及吏卒殴本部五品以上官长，徒三年。伤者，流二千里。折伤者，绞。（折伤，谓折齿以上。）若殴六品以下官长，各减三等；减罪轻者，加凡斗一等。死者，斩。詈者，各减殴罪三等。（须亲自闻之，乃成詈。）即殴佐职者，徒一年。伤重者，加凡斗伤一等。死者，斩。
诸造妖书及妖言者，绞。（造，谓自造休咎及鬼神之言，妄说吉凶，涉於不顺。）传用以惑众者，亦如之。（传，谓传言。用，谓用书。）其不满众者，流三千里。言理无害者，杖一百。即私有妖书，虽不行用，徒二年。言理无害者，杖六十。
诸夜无故入人家者，笞四十。主人登时格杀者，勿论。若知非侵犯而杀伤者，减斗杀伤二等。其就拘执而杀伤者，各以斗杀伤论，至死者加役流。
诸盗官文书印者，徒二年；馀印，杖一百。（谓贪利之而非行用者。馀印，谓印物及畜产者。）
诸无官犯罪，有官事发，流罪以下，以赎论。（谓从流外及庶人而任流内者，不以官当、除免。犯十恶及五流者，不用此律。）卑官犯罪，迁官事发；在官犯罪，去官事发；或事发去官；犯公罪流以下，各勿论。馀罪，论如律。有官犯罪，无官事发；有荫犯罪，无荫事发；无荫犯罪，有荫事发：并从官、荫之法。
诸犯私罪，以官当徒者，（私罪，谓私自犯及对制诈不以实，受请枉法之类。）五品以上，一官当徒二年；九品以上，一官当徒一年。若犯公罪，（公罪，谓缘公事致罪而无私曲者。）各加一年当。以官当流者，三流同比徒四年。其有二官，（谓职事官、散官、卫官同为一官，勋官为一官。）先以高者当，（若去官未叙，亦准此。）次以勋官当。行守者，各以本品当，仍各解见任。若有馀罪及更犯者，听以历任之官当。（历任，谓降所不至者。）其流内官而任流外职犯罪，以流内官当及赎徒一年者，各解流外任。
诸流配人，在道会赦，计行程过限者，不得以赦原。（谓从上道日总计，行程有违者。）有故者，不用此律。若程内逃亡，亦不在免限。即逃者身死，所随家口仍准上法听还。
诸年七十以上，十五以下及废疾，犯流罪以下，收赎。（犯加役流、反逆缘坐流及会赦犹流者，不用此律。至配所，免居作。）八十以上，十岁以下及笃疾，犯反逆、杀人应死者，上请；盗及伤人者，亦收赎；（有官爵者，各从官当、除免法。）馀皆勿论。九十以上，七岁以下，虽有死罪，不加刑。（缘坐应配没者，不用此律。）即有人教令，罪其教令者。若有赃应备，受赃者备之。
诸犯罪时虽未老疾，而事发时老疾者，依老疾论。若在徒年限内老疾者，亦如之。犯罪时幼小，事发时长大，依幼小论。
诸以赃入罪，正赃见在者，还官主。（转易得他物及生产蕃育，皆为见在。）已费用者，死及配流勿徵，（别犯流及身死者，亦同。）馀皆徵之。（盗者倍备。）若计庸赁为赃者，亦勿徵。诸平赃者，皆据犯处当时物价及上绢估。平功庸者，计人日为绢三尺。牛、马、驼、骡、驴、车亦同。其船及碾硙、邸店之类，亦依犯时价值。庸赁虽多，各不得过其本价。
诸犯罪未发而自首者，原其罪。（正赃犹徵如法。）其轻罪虽发，因首重罪者，免其重罪。即因问所劾之事，而别言馀罪者，亦如之。即遣人代首，若於法得相容隐者为首及相告言者，各听如罪人身自首法。（缘坐之罪及谋叛以上，本服周亲虽捕告，俱同自首例。）其闻首、告，被追不赴者，不得原罪。（谓止坐不赴者身。）即自首不实及不尽者，以不实、不尽之罪罪之，至死者听减一等。（自首赃数不尽者，止计不尽之数科之。）其知人欲告及亡叛而自首者，减罪二等坐之。即亡叛者虽不自首，能还归本所者，亦同。其於人损伤，（因犯杀伤而自首者，得免所因之罪，仍从故杀伤法。本应过失者，听从本。）於物不可备偿，（本物见在，首者听同免法。）即事发逃亡，（虽不得首所犯之罪，得减逃亡之坐。）若越度关及奸，（私度亦同。奸，谓犯良人。）并私习天文者，并不在自首之例。
诸共犯罪者，以造意为首，随从者减一等。若家人共犯，止坐尊长。（於法不坐者，归罪於其次尊长。尊长，谓男夫。）侵损於人者，以凡人首从论。即共监临主守为犯，虽造意，仍以监主为首，凡人以常从论。
诸二罪以上俱发，以重者论。（谓非应累者，唯具条其状，不累轻以加重。若重罪应赎，轻罪应居作、官当者，以居作、官当为重。）等者从一。若一罪先发，已经论决，馀罪后发，其轻若等，勿论；重者，更论之，通计前罪，以充后数。即以赃致罪，频犯者并累科。若罪法不等者，以重赃并满轻赃。各倍论。（累，谓止累见发之赃。倍，谓二尺为一尺。不等，谓以强盗、枉法等赃，并从窃盗、受所监临之类。即监临主司，因事受财，而同事共与，若一事频受及於所监守频盗者，累而不倍。）其一事分为二罪，罪法若等，则累论；罪法不等，则以重法并满轻法。（罪法等者，谓若贸易官物，计其等准盗论，计其利以盗论之类。罪法不等者，谓若请官器仗，以亡失并从毁伤，以考校不实并从失不实，之类。）累并不加重者，止从重论。其应除免、倍、没、备偿、罪止者，各尽本法。
诸脱户者，家长徒三年。无课役者，减二等。女户，又减三等。（谓一户俱不附贯。若不由家长，罪其所由。即见在使任者，虽脱户及计口多者，各从漏口法。）脱口及增减年状，（谓疾、老、中、小之类。）以免课役，一口徒一年，二口加一等，罪止徒三年。其增减非免课役及漏无课役口者，四口为一口，罪止徒一年半。即不满四口，杖六十。（部曲、奴婢亦同。）
诸祖父母、父母在，而子孙别籍、异财者，徒三年。（别籍、异财不相须。下条准此。）若祖父母、父母令别籍及以子孙妄继人后者，徒二年，子孙不坐。
诸擅发兵，十人以上徒一年，百人徒一年半，二百人加一等，千人绞。（谓无警急，又不先言上而辄发兵者。虽即言上，而不待报，犹为擅。施文书未行，即不坐。）给与者，随所给人数，减擅发一等。（亦谓不先言上待报者。告令发遣即坐。）其寇贼卒来，欲有攻袭，即城屯反叛，若贼有内应，急须兵者，得便调发。虽非所属，比部官司亦得调发给与，并即言上。（各谓急须兵，不容得先言上者。）若不即调发及不即给与者，准所须人数，并与擅发罪同。其不即言上者，亦准所发人数，减罪一等。若有逃亡、盗贼，权差人夫，足以追捕者，不用此律。
诸主将守城，为贼所攻，不固守而弃去，及守备不设，为贼所掩覆者，斩。若连接寇贼，被遣斥候不觉贼来者，徒三年。以故致有覆败者，亦斩。
诸主将以下，临阵先退，若寇贼对阵，舍仗投军，及弃贼来降而辄杀者，斩。即违犯军令，军还以后，在律有条者，依律断；无条者，勿论。
诸私有禁兵器者，徒一年半。（谓非弓、箭、刀、楯、短矛者。）弩一张，加二等。甲一领及弩三张，流二千里。甲三领及弩五张，绞。私造者，各加一等。（甲，谓皮、铁等。具装与甲同。即得阑遗，过三十日不送官者，同私有法。）造未成者，减二等。即私有甲、弩，非全成者，杖一百。馀非全成者，勿论。
诸言告人罪，非叛以上者，皆令三审。应受辞牒，官司并具晓示，并得叛坐之情。每审皆别日受辞，（若使人在路，不得留待别日受辞者，听当日三审。）官人於审后判记审讫，然后付司。若事有切害者，不在此例。（切害，谓杀人、贼盗、逃亡若强奸良人，并及更有急速之类。）不解书者，典为书之。前人合禁，告人亦禁，辨定放之。即邻伍告者有死罪，留告人散禁；流以下，责保参对。诬告人者，各反坐。即纠弹之官挟私弹事不实者，亦如之。（反坐致罪，准前人入罪法。至死而前人未决者，听减一等。其本应加杖及赎者，止依杖赎法。即诬官人及有荫者，依常律。）若告二罪以上，重事实，及数事等，但一事实，除其罪。重事虚，反其所剩。即罪至所止者，所诬虽多，不反坐。其告二人以上，虽实者多，犹以虚者反坐。（谓告二人以上，但一人不实，罪虽轻犹，反其坐。）若上表告人，已经闻奏，事有不实，反坐罪轻者，从上书诈不实论。
诸诬告本属府主、刺史、县令者，加所诬罪二等。
诸投匿名书告人罪者，流二千里。（谓绝匿姓名及假人姓名，以避己告者。弃置、悬之，俱是。）得书者，皆即焚之。若将送官司者，徒一年。官司受而为理者，加二等。被告者，不坐。辄上闻者，徒三年。
诸以赦前事相告言者，以其罪罪之。官司受而为理者，以故入人罪论。至死者，各加役流。若事须追究者，不用此律。（追究，谓婚姻、良贱、赦限外蔽匿、应改正、徵收及追见赃之类。）
诸被囚禁，不得告举他事。其为狱官酷己者，听之。即年八十以上、十岁以下及笃疾者，听告谋反、逆、叛、子孙不孝及同居之内为人侵犯者。馀并不得告。官司受而为理者，各减所理罪三等。
上元元年十二月，刑部奏： 准名例律注云： 狱成，谓赃状露验及尚书省断讫未奏。 疏云： 赃，谓所犯之赃，见获本物；状，谓杀人之类，得状为验。虽在州县，并为狱成。尚书省断讫未奏者，谓刑部覆讫未奏，亦为狱成。 今法官商量，若款自承伏，已经闻奏，及有饬付法，刑名更无可移者，谓同狱成。臣今与法官审加详议，仍永为恒式。 饬旨依。二年六月，刑部奏： 谨按五刑，笞、杖、徒、流、死是也。今准饬除削绞死罪，唯有四刑。每有思虑，须降死刑，不免还许斩绞。饬律互用，法理难明。又应决重杖之人，令式先无分析，京城知是蠹害，决杀者多死；外州见流岭南，决不至死。决有两种，法开二门。 饬旨： 斩、绞刑宜依格律处分。 
宝应元年九月，刑部、大理奏： 准式，制饬处分与一顿杖者，决四十；至到与一顿及重杖一顿，并决六十。无文至死者，谓准式处分。又制饬或有令决痛杖一顿者，式文既不载杖数，请准至到与一顿决六十，并不至死。 饬旨依。
建中三年八月，刑部侍郎班宏奏： 其十恶中，恶逆以上四等罪，请准律用刑；其馀及犯别罪，应合处斩刑，自今以后，并请决重杖一顿处死，以代极法。重杖既是死刑，诸司使不在奏请决重杖限。 饬旨依。
原夫先王之制刑也，本於爱人求理，非徒害人作威。往古朴淳，事简刑省。唐、虞及於三代刑制，其略可知。令王则轻，虐后遂重。於善也，则云 罚不及嗣 ；其不善也，乃云 罪人以族 。斯则前贤臧否之辨欤？秦法苛峻，天下溃叛。汉祖蠲除，约定三章，大辟之罪犹诛三族。孝文虽罢肉刑，新垣亦罹斯酷。其后颜异陷反唇弃市，杨惲坐讽议腰斩。洎乎曹、马经纶之际，忤者三族皆夷。后魏有门房之诛。历代盖治时少，罕遇轻刑；乱时久，多遭刑重。国家子育万姓，轻简刑章，徵之前代，未有其比。所以幽陵之盗西轶，犬戎之寇东侵，京师倾陷，皇舆巡狩，亿兆戮力，大憝旋歼。自海内兴戎，今以累纪，征缮未减，杼轴屡空，蒸庶无离怨心者，寔由刑轻之故。或曰： 荀卿有言，代治则刑重，代乱则刑轻。（所以治者，乃刑重。所以乱者，乃刑轻。）欲求于治，必用重典。 斯乃一端偏见，谅非適时通论也。夫刑之轻重利害，已粗言之矣。夫 刑者，成也。一成而不可变，故君子尽心焉 。谓之 君子 ，则曰贤人；欲求贤人，固不易得。矧天下数百千郡县，岂得众多君子乎？佑以为条章严繁，虽决断必中，似不及条章轻简，而决断时漏。故老氏云： 其政闷闷，其人淳淳；（政教宽大闷昧，似若不明，则人淳淳然而质朴。）其政察察，其人缺缺。 （政教苛察，人则应之缺缺然而凋弊。 ）又语曰： 宁失不经。 仁恻之旨也。
