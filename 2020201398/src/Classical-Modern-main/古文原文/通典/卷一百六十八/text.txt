刑法六
肉刑议（汉后汉魏晋东晋）
汉文帝十三年，齐太仓令淳于意有罪，逮系长安当刑。其女缇萦上书曰： 妾父为吏，齐中皆称廉平，今坐法当刑。妾痛死者不可复生，刑者不可复属，（属，联也。之欲反。）虽欲改过自新，其道无繇。妾愿没入为官婢，赎父刑罪。 天子怜悲其意，遂下令曰： 盖闻有虞氏之时，画衣冠、异章服以为戮，而人弗犯。今法有肉刑三，（黥、劓二，刖左右趾合一。）而奸不止，吾甚自愧！夫训道不纯，愚人陷焉。诗曰： 恺悌君子，民之父母。 今刑者，断支体，刻肌肤，终身不息。（息，生也。）或欲改行为善，而道无繇，岂称为民父母之意哉！其除肉刑。 丞相张苍、御史大夫冯敬奏： 议正律令：诸当完者，完为城旦舂；当黥者，髡钳为城旦舂；当劓者，笞三百；当斩左趾者，笞五百。 （其制具刑制上篇。）
班固曰：
善乎！孙卿之论刑也，曰： 时俗之为说者，以为治古无肉刑，（治古，谓上古至治之时。）有象刑墨黥之属，菲履赭衣而不纯，（菲，草履也。纯，缘也。衣不加缘，示有耻也。菲，扶味反。纯，之允反。）是不然矣。以为治古，则人莫触罪邪，岂独无肉刑哉，亦不待象刑矣。（人不犯法，则象刑无所施。）以为人或触罪矣，而直轻其刑，是杀人者不死，而伤人者不刑也。罪至重而刑至轻，人无所畏，乱莫大焉。凡制刑之本，将以禁暴恶，以惩其未也。（惩，止也。）杀人者不死，伤人者不刑，是惠暴而宽恶也。故象刑非生於治古，方起於乱今也。（古无象刑也，所以有象刑之言者，近起今人恶刑之重，故远推治古之圣君但以象刑，而天下自理也。）凡爵列官职，赏庆刑罚，皆以类相从者也。一物失称，乱之端也。（称，宜也。）德不称位，能不称官，赏不当功，刑不当罪，不祥莫大焉。夫征暴诛悖，治之盛也。杀人者死，伤人者刑，是百王之所同，未有知其所由来者也。故治则刑重，乱则刑轻，（代所以治者，乃刑重也；所以乱者，乃刑轻也。）犯治之罪固重，犯乱之罪固轻也。书云： 刑罚代重代轻。 此之谓也。 （周书甫刑之辞也。刑罚轻重，各随其时。）所谓 象刑惟明 者，言象天道而作刑，（虞书益稷曰： 咎繇方祗厥叙，方施象刑惟明。 言敬其次序，施用刑法，皆明白也。）安有菲屦赭衣者哉？
孙卿之言既然，又因俗说而论之曰：禹承尧舜之后，自以德衰而制肉刑，汤武顺而行之者，以俗薄於唐虞故也。今汉承衰周暴秦极弊之流，俗已薄於三代，而行尧舜之制，是犹以鞿而御駻突，（以绳缚马口谓之曰鞿。駻突，恶马也。马络头曰羁。）违救时之宜矣。且除肉刑者，本欲以全人也，今去髡钳一等，转而入於大辟。以死罔人，失本惠矣。（罔，谓罗网。）故死者岁以万数，刑重之所致也。至乎穿窬之盗，忿怒伤人，男女淫佚，吏为奸赃，（佚与逸同。）若此之恶，髡钳之罚又不足以惩也。故刑者岁十万数，人既不畏，又曾不耻，刑轻之所生也。故俗之能吏，公以杀盗为威，专杀者胜任，奉法者不理，乱名伤制，不可胜条。是以罔密而奸不塞，刑蕃而人愈嫚。（塞，止也。蕃，多也，音扶元反。嫚与慢同。）必世而未仁，百年而不胜残，诚以礼乐阙而刑不正也。岂宜惟思所以清源正本之论，删定律令，撰（音撰）二百章，以应大辟。其馀罪次，於古当生，今独死者，皆可募行肉刑。（欲死邪，欲腐邪？）及伤人与盗，吏受赇枉法，男女淫乱，皆复古刑，为三千章。诋欺文致微细之法，悉蠲除。（诋，谓诬也，丁礼反。）如此，则刑可畏而禁易避，吏不专杀，法无二门，轻重当罪，人命得全，合刑罚之中，殷天人之和，（殷亦中也。）顺稽古之制，成时雍之化矣。
后汉献帝之时，天下既乱，刑罚不足以惩恶，於是名儒大才崔实、郑玄、陈纪之徒，咸以为宜复肉刑。及曹公令荀彧博访百官，欲复申之，少府孔融议以为： 古者敦厖，善否区别，吏端刑清，政无过失，百姓有罪，皆自取之。末代凌迟，风化坏乱，政挠其俗，法害其教。故曰 上失其道，人散久矣 。而欲绳之以古刑，投之以残弃，非所谓与时消息也。纣剒朝涉之胫，天下谓之无道。九牧之地，千八百君，若各刖一人，是天下常有千八百纣也，求俗休和，弗可得已。且被刑之人，虑不念生，志在思死，类多趋恶，莫复归正。夙沙乱齐，伊戾祸宋，赵高、英布为世大患，不能止人遂为非也。虽忠如鬻拳，信如卞和，智如孙膑，冤如巷伯，才如史迁，达如子政，一罹刀锯，没世不齿。是太甲之思庸，穆公之霸秦，陈汤之都赖，魏尚之临边，无所复施也。汉开改恶之路，凡为此。故明德之君，远度深惟，弃短就长，不苟革其政者也。 朝廷善之，卒不改焉。
魏武秉汉政，下令又欲复肉刑，御史中丞陈群深陈其便，相国锺繇亦赞成之，奉常王循不同其议。魏武亦难以藩国改汉朝之制，遂不行。
至齐王芳正始中，征西将军夏侯玄、河南尹李胜又议肉刑，竟不能决。夏侯太初著论曰： 夫天地之性，人物之道，岂自然当有犯，何荀、班论曰： 治则刑重，乱则刑轻。 又曰： 杀人者死，伤人者刑，是百王之所同也。 夫死刑者，杀妖逆也，伤人者不改，斯亦妖逆之类也，如其可改，此则无取於肉刑也。如云 死刑过制，生刑易犯 。 罪次於古当生，今触死者，皆可募行肉刑。及伤人与盗，吏受赇枉法，男女淫乱，皆复古刑 。斯罔之於死，则陷之肉刑矣，舍死折骸，又何辜邪？犹称以 满堂而聚饮，有一人向隅而泣者，则一堂为之不乐 ，此亦愿理其平，而必以肉刑施之，是仁於当杀而忍於断割，惧於易犯而安於为虐。哀泣奚由而息，堂上焉得泰邪？仲尼曰： 既富且教。 又曰： 苟子之不欲，虽赏之不窃。 何用断截乎！下愚不移，以恶自终，所谓翦妖也。若饥寒流沟壑，虽大辟不能制也，而况肉刑哉！赭衣满道，有鼻者丑，终无益矣。 李胜曰： 且肉刑之作，乃自上古。书载 五刑有服 ，又曰 天讨有罪，而五刑五用哉 。割劓之属也。周官之制，亦著五刑。历三代，经至治，周公行之，孔子不议也。今诸议者惟以断截为虐，岂不轻於死亡邪？云 妖逆是翦，以除大灾 ，此明治世之不能去就矣。夫杀之与刑，皆非天地自然之理，不得已而用之也。伤人者不改，则刖劓何以改之？何为疾其不改，便当陷之於死地乎？妖逆者惩之而已，岂必除之邪？刑一人而戒千万人，何取一人之能改哉！盗断其足，淫而宫之，虽欲不改，复安所施。而全其命，惩其心，何伤於大德？今有弱子，罪当大辟，问其慈父，必请其肉刑代之矣。慈父犹施之於弱子，况君加之百姓哉！且蝮蛇螫手，则壮士断其腕；系蹄在足，则猛兽绝其蹯：（扶元反。）盖毁支而全生者也。夫一人哀泣，一堂为之不乐，此言杀戮，谓之不当也，何事於肉刑之间哉？赭衣满道，有鼻者丑，当此时也，长城之役死者相继，六经之儒填谷满坑，何恤於鼻之好丑乎？此吾子故犹哀刑而不悼死也。 夏侯答曰： 圣贤之治世也，能使民迁善而自新，故易曰 小惩而大戒 。陷夫死者，不戒者也。能惩戒则无刻截，刻截则不得反善矣。 李又曰： 易曰： 屦校灭趾，无咎。 仲尼解曰： 小惩而大戒，此小人之福也。 灭趾，谓去足，为小惩明矣。 夏侯答曰： 暴之取死，此自然也。伤人不改，纵暴滋多，杀之可也。伤人而能改悔，则岂须肉刑而后止哉？杀以除暴，自然理也。断截之政，末俗之所云耳。孔少府曰： 杀人无死，斫人有小疮，故刖趾不可以报尸，而髡不足以偿伤。 伤人一寸，而断其支体，为罚已重，不厌众心也。 李又曰： 暴之取死，亦有由来，非自然也。伤人不改，亦治道未洽，而刑轻不足以大戒。若刑之与杀，俱非自然，而刑轻於杀，何云残酷哉？夫刖趾不可报尸，诚然；髡输固不足以偿伤。伤人一寸，而断其支体，为罪已重；夷人之面，截其手足，以髡输偿之，不亦轻乎？但虑其重，不惟其轻，不其偏哉！孔氏之议，恐未足为雅论师也。 （凡往复十六，文多不载。）
丁谧又论曰： 尧典曰： 象以典刑，流宥五刑，鞭作官刑，朴作教刑，金作赎刑，眚灾肆赦，怙终贼刑。 咎繇曰： 天讨有罪，五刑五用哉。 吕刑曰： 蚩尤惟始作乱，延及于平人，罔不寇贼鸱义，奸宄寇攘矫虔。苗人弗用灵，惟作五虐之刑曰法，杀戮无辜，爰始淫为劓、刵、椓、黥。 按此肉刑在於蚩尤之代，而尧、舜以流放代之，故黥、劓之文不载唐、虞之籍，而五刑之数亦不具於圣人之旨也。禹承舜禅，与尧同治，必不释二圣而远，则凶顽固可知矣。汤武之王，独将奚取於吕侯？故叔向云： 三辟之兴，皆叔世也。 此则近君子有徵之言矣。 
晋武帝初，廷尉刘颂上言曰：
臣昔上行肉刑，窃以为议者拘孝文之小仁，而轻违圣王之典刑，未详之甚，莫过於此。
今死刑重，故非命者众；生刑轻，故罪不禁奸。所以然者，肉刑不用之所致也。今为徒者，类性元恶不轨之族也，去家悬远，作役山谷，饥寒切身，志不聊生，虽有廉士介者，苟虑不首死，则皆为盗贼，岂况本性奸凶无赖之徒乎！又令徒富者输财，解日归家，乃无役之人也。贫者起於奸盗，又不制之虏也。不刑，则罪无所禁；不制，则群恶横肆。为法若此，近不尽善也。
古者用刑以止刑，今反於此：诸重犯亡者，发过三寸辄重髡之，此以刑生刑；加作一岁，此以徒生徒也。亡者积多，系囚猥畜。议者曰囚不可不赦，复从而赦之，此为刑不制罪，法不胜奸。下知法之不胜，相聚而谋为不轨，月异而岁不同。故自顷年以来，奸恶陵暴，所在充斥。议者不深思此故，而曰肉刑於名忤听。忤听孰与贼盗不禁？
圣王之制肉刑，远有深理，其事可得而言，非徒惩其畏剥割之痛而不为也，乃去其为恶之具，使夫奸人无用复肆其志，止奸绝本，理之尽也。亡者刖足，无所用复亡；盗者截手，无所用复盗；淫者割其势，理亦如之。除恶塞源，莫善於此，非徒然也。此等已刑之后，便各归家，父母妻子，共相养恤，不流离於涂路。有今之困，疮愈可役，上准古制，随宜业作，虽已刑残，不为虚弃，而所患都塞，又生育繁阜之道自若也。
今宜取死刑之限轻，及三犯逃亡淫盗，悉以肉刑代之。其三岁刑以下，已自杖罚遣，又宜制其罚数，使有常限，不得减此。其有宜重者，又任之官长。应四、五岁刑者，皆髡笞，笞至一百，稍行，使各有差，悉不复居作。然后刑不复生刑，徒不复生徒，而残体为戮，终身作戒。人见其痛，畏而不犯，必数倍於今。且为恶者随发被刑，去其为恶之具，此为已刑者皆良士也，岂与全其为奸之手足，而蹴居必死之穷地同哉！而犹曰肉刑不可用，臣窃以为不识时务之甚也。
周礼三赦三宥，施於老幼悼耄，黔黎不属逮者，此非为恶之所出，故刑法逆舍而宥之。至於自非此族，犯罪则必刑而无赦，此政之理也。暨至后代，以时险多难，因赦解结，权而行之，又不以宽罪人也。而今恒以罪积狱繁，赦以散之，是以赦愈数而狱愈塞，如此不已，将至不胜。原其所由，肉刑不用之故也。今行肉刑，之徒不积，且为恶无具则奸息。去此二端，狱不得繁，故无取於数赦，於政体胜矣。
疏上，又不见省。
东晋元帝即位，廷尉卫展上言： 古者肉刑，事经前圣，汉文除之，增加大辟。今人户凋荒，百不遗一，而刑法峻重，非句践养胎之义也。 诏内外通议。於是王导等议，以： 肉刑之典，由来尚矣。肇自古先，以及三代，圣哲明王所未曾改也，岂是汉文常主所能易者乎！时萧曹已没，绛灌之徒不能正其义。逮班固深论其事，以为外有轻刑之名，内实杀人。又死刑太重，生刑太轻，生刑纵於上，死刑怨於下，轻重失当，故刑政不中也。且原先王之造刑也，非以过怒也，非以残人也，所以救奸，所以当罪。今盗者窃人之财，淫者好人之色，亡者避叛之役，皆无杀害也，则加之以刑。刑之则止，而加之斩戮，戮过其罪，死不可生，纵虐於此，岁以巨计。此乃仁人君子所不忍闻，而况行之於政乎！或者乃曰，死犹不惩，而况於刑？然甿者冥也，其至愚矣，虽加斩戮，忽为灰土，死事日往，生欲日存，未以为改。若刑诸市朝，朝夕鉴戒，刑者咏为恶之永痛，恶者睹残刖之长废，故足惧也。然后知先王之轻刑以御物，明诫以惩愚，其理远矣。 尚书令刁协等议以： 今中兴祚崇，大命惟新，诚宜设肉刑宽法以育人。然惧群小愚蔽，习玩所见而忽异闻，或未能咸服。愚谓行刑之时，先明申法令，乐刑者刖，甘死者杀，则心服矣。古典刑不上大夫，今士人有犯者，谓宜如旧，不在刑例，则进退为允。 尚书周顗等议，以为： 复肉刑以代死，诚是圣王之至德，哀矜之弘覆。然窃以为刑罚轻重，随时而作。时人少罪而易威，则从轻而宽之；时人多罪而难威，则宜死刑而济之。肉刑平代所应立，非救弊之宜也。方今圣化草创，人有馀奸，习恶之徒，为非未已，截头绞颈，尚不能禁，而乃更断足劓鼻，轻其刑罚，使欲为恶者轻犯官刑，蹈罪更众，是为轻其刑以诱人於罪，残其身以加楚毒也。昔之畏死刑以为善人者，今皆犯轻刑而残其身，畏重之常人，反为犯轻而致困，此何异断刖常人以为恩仁也！恐受刑者转广，而为非者日多，踊贵屦贱，有鼻者丑也。徒有轻刑之名，而实开长恶之源。不如杀以止杀，重以全轻，权小停之。须圣化渐著，兆庶易感之日，徐施行也。 议奏，元帝犹欲从展所上，大将军王敦以为： 百姓习俗日久，忽复肉刑，必骇远近。且逆寇未殄，不宜有惨酷之声，以闻天下。 於是乃止。
安帝元兴末，桓玄辅政，又议欲复肉刑斩左右趾之法，以轻死刑，命百官议。蔡廓上议曰： 肉刑之设，肇自哲王。盖由曩代风淳人谨，图像既陈，则机心遂戢，刑人在涂，则不逞改操，故能胜残去杀，化崇无为。季末浇伪，设网弥密，利巧之怀日滋，耻畏之情转寡，终身剧役，不足止其奸，况乎黥劓，岂能反於善？徒有酸惨之声，而无济俗之益。至於弃市之条，实非不赦之罪，事非手杀，考律同归，轻重均科，减降路塞，锺、陈以之抗言，元皇所为留愍。今英辅翼赞，道邈伊、周，诚宜明慎用刑，爱人弘育，申哀矜以革滥，移大辟於肢体，全性命之至重，恢繁息於将来。 而孔琳之议不同，用王朗、夏侯玄之旨。时论多与琳之同，故遂不行。
详谳（周汉魏晋）
周易噬嗑卦云： 雷电噬嗑，先王以明罚敕法。 又贲卦曰： 君子以明庶政，无敢折狱。 又丰卦曰： 君子以折狱致刑。 
礼记王制曰： 刑者，侀也。侀者，成也。一成而不可变，故君子尽心焉。 （变，更也。）
周西伯立，有明德，时诸侯有狱，皆请决平。虞、芮有争田者，久不能决，乃来求平。及入周，见耕者让畔，少者让长，皆惭而返，两弃其田。
周官司寇： 以两造禁人讼，入束矢於朝，然后听之。（讼，谓以财货相告者也。造，至也。使讼者两至，入束矢，乃理之也。不至，不入束矢，则是自服不直者也。必入矢者，取其直也。造，七报反。）以两剂禁人狱，入钧金三日，致於朝，然后听之。（狱，谓相告以罪名者也。剂，今券书也。狱者各取券书，入钧金，又三日，乃理之，重刑也。不券书，不入金，则是自服不直者也。必入金者，取其坚。三十斤为钧。）以三刺断庶人狱讼之中：（中，谓罪正所定。）一曰讯群臣，二曰讯群吏，三曰讯万人。（刺，杀也。三讯罪定，则杀之。讯，言也。）听人之所刺宥，以施上服下服之刑。（宥，宽也。人言杀，杀之；言宽，宽之。上服，劓、墨也。下服，割、刖也。）又以五声听狱讼，求人情：一曰辞听，（观其出言，不直则烦。）二曰色听，（观其颜色，不直则赧然。）三曰气听，（观其气息，不直则喘。）四曰耳听，（观其耳聆，不直则惑。）五曰目听。 （观其眸子顾视，不直则眊然。）
礼记王制： 凡听五刑之讼，必原父子之亲，立君臣之义，以权之；（权，平。）意论轻重之序，慎测浅深之量，以别之；（意，思念也。浅深俱有罪，本心有善恶。）悉其聪明，致其忠爱，以尽之；（尽其情。）疑狱，汎与众共之，众疑，赦之，必察小大之比以成之。（小大，犹轻重也。已行故事曰比。）成狱辞，史以狱成告於正，正听之；（史，司寇吏也。正，於周礼乡师之属也。汉有平正丞，秦置。）正以狱成告於大司寇，大司寇听之棘木之下；（周礼乡师之属，辨其狱讼，异其死刑之罪而要之，职听於朝。司寇听之朝，王之外朝也。左九棘，孤卿大夫位焉；右九棘，公侯伯子男位焉；面三槐，三公之位。）大司寇以狱之成告於王，王命三公参听之；（王使三公复与司寇及正共平之，重刑也。周礼，王欲免之，乃命三公会其期也。）三公以狱之成告於王，王三宥，然后制刑。 （宥，宽也。一宥曰不识，二宥曰过失，三宥曰遗忘。）
穆王作吕刑曰： 两造具备，师听五辞。（两，谓囚证。造，至也。两至具备，则众狱官共听其入五刑之辞。）五辞简孚，正于五刑。（五辞简核，信有罪验，则正之於五刑。）五刑弗简，正于五罚。（不简核，谓不应五刑，当正五罚，出金以赎。）五罚弗服，正于五过。（不服，不应罚，正於五过，从赦免。）五过之疵，惟官，惟反，惟内，惟货，惟来。（五过之所病，或尝同官位，或诈反囚辞，或内亲用事，或行货枉法，或旧相往来，皆病所在。）其罪惟均，其审克之。 （以病所在出入人罪所在，五过罪与犯法者同。其当清察之，能使之不行。）
孔子曰： 君子之於人也，有其语也，无不听者，皇於听狱乎？（皇，犹况也。）必尽其辞矣。 又曰： 听狱者，或从其情，或从其辞。 又曰： 听狱之术，三理必宽；宽之术，归於察；察之术，归於义。是故听而不宽，是乱也；宽而不察，是慢也。 又曰： 今之听人者，求所以杀之；古之听人者，求所以生之，不得其所以生之，乃刑杀焉。 
汉高帝诏曰： 狱之疑者，吏或不敢决，使有罪不论，无罪久系。自今以后，狱疑者各谳所属二千石官，二千石官以其罪名当报之。（当，为处断。谳，平议也。）所不能决者，皆移廷尉。廷尉不能决，具为奏，附所当比律令以闻。 
景帝中五年，诏曰： 狱，人之大命，死者不可复生。吏或不奉法，以货赂为市，朋党比周，以苛为察，以刻为明。有罪者不伏罪，奸法为暴，甚无谓也。诸狱疑，若虽文致於法，而人心不厌者，则谳之。 （厌，服也。一赡反。）后元初，诏曰： 狱，重事也。人有智愚，官有上下。狱疑者谳有司。有司所不能决，移廷尉。有令谳而后不当，谳者不为失。（假令谳讫，其理不当，所谳之人不为罪失。）欲令理狱者务先宽。 自此，狱刑益详，近於五听、三宥之意。
宣帝置廷平员四人，使平刑狱。
魏廷尉高柔，时护军营士窦礼近出不还，营以为亡，表言逐捕，没其妻盈及男女为官奴婢。盈连至州府，称冤自讼，莫有省者，乃辞诣廷尉。柔问曰： 汝何以知夫不亡？ 盈垂泣对曰： 夫少单特，养一老妪为母，事甚恭谨，又哀儿女，抚视不离，非是轻狡不顾室家者。 柔重问曰： 汝夫不与人有雠乎？ 对曰： 夫良善，与人无雠。 又曰： 汝夫不与人交钱财乎？ 对曰： 尝出钱与同营士焦子文，求不得。 时子文適坐小事系狱，柔乃见子文，问所坐。言次，曰： 汝颇曾举人钱不？ 子文曰： 自以单贫，初不敢举人物也。 柔察子文色动，遂曰： 汝举窦礼钱，何言不耶？ 子文怪知事露，应对不次。柔曰： 汝杀礼，便宜早伏！ 子文於是叩头，具首杀礼本末、埋藏处所。柔便遣吏卒承子文辞往，掘得其尸。诏书复盈母子为平人。班下天下，以为体式。
吴孙权太子登出游，时有弹丸飞过，左右往捕，得一人挟弹怀丸，抗言实不放弹，左右请付法。登即使求过丸，比之非类，乃释之。
孙亮出西苑，食生梅，使黄门至中藏取蜜渍梅。蜜中有鼠矢，召问藏吏，藏吏叩头。亮问吏： 黄门从汝求蜜邪？ 吏曰： 向求，实不敢与。 黄门不伏。侍中刁玄、张邠启： 黄门、藏吏辞语不同，请付狱推尽。 亮曰： 此易知耳。令破鼠矢，里燥，必是黄门所为。 黄门首服。左右莫不惊悚。
晋陆云为浚仪令。云到官肃然，下不能欺，市无二价。人有见杀者，主名不立，云录其妻，而无所问。十许日遣出。密令人随后伺之，谓曰： 不出行十里，当有男子候之与语，便缚来。 既而果然。问之具服，云与此妻通，共杀其夫，闻妻得出，欲与语，惮近县，故远相邀候。於是一邑称为神明。
决断（汉后汉）
汉沛县有富家翁，赀三千馀万。小妇子年才数岁，顷失其母。父无亲近，其女不贤。翁病困，思念恐争其财，儿必不全，因呼族人为遗书，令悉以财属女，但遗一剑，云儿年十五以还付之。其后，又不肯与，儿诣郡自言求剑。时太守何武得其条辞，因录女及婿，省其手书，顾谓掾史曰： 女性强梁，婿复贪鄙。畏残害其儿，又计小儿得此财不能全护，故且与女，实寄之耳，不当以剑与之。夫剑者，所以决断。限年十五者，智力足以自居。度此女婿必不复还其剑，当关县官，县官或能证察，得见申展。此凡庸何能思虑弘远如是哉！ 悉夺取财以与子，曰： 蔽女恶婿，温饱十岁，亦以幸矣。 论者大服武。
汉时，临淮有一人，持匹缣到市卖之，道遇雨，披戴，后人来，共庇荫。雨霁当别，因共争斗，各云我缣，诣府自言。太守薛宣核实良久，两人莫肯首服。宣曰： 缣值数百钱，何足纷纭自致县官。 呼骑吏中断，人各与半。使人听之。后人曰 受恩 ，前撮之，而缣主称怨。宣曰： 然，固知其当尔也。 因诘责之，具服，悉畀本主。
后汉锺离意为会稽郡北部督邮。有乌程男子孙常，与弟并分居，各得田十顷。并死，岁饥，常稍稍以米粟给并妻子，辄追计直作券，没取其田。并儿长大，讼常。掾史议，皆曰： 孙并儿遭饿，赖常升合，长大成人，而更争讼，非顺逊也。 意独曰： 常身为父遗，当抚孤弱，是人道正义；而稍以升合，券取其田，怀挟奸路，贪利忘义。并妻子虽以田与常，困迫之至，非私家也。请夺常田，畀并妻子。 众议为允。
谢夷吾为荆州刺史，行部到南阳县，遇章帝巡狩，幸鲁阳，有诏敕夷吾入传录见囚徒，勿废旧仪。上临西厢南面，夷吾处东厢，分帷於其中。夷吾首录囚徒，有亭长奸部人者，县言 和奸 。上意以为长吏以劫人而得言和，且观刺史决当云何。须臾，夷吾呵之曰： 亭长职在禁奸，今为恶之端，何得言和！ 切让三老、孝悌，免长吏之官，理亭长罪。帝善之。
考讯（附大唐）
大唐律：
诸察狱之官，先备五听，又验诸证信，事状疑似，犹不首实者，然后拷掠。每讯，相去二十日，若讯未毕，更移他司，仍须拷鞫者，（因移他司者，连写本案俱移。）则通计前讯，以充三度。即罪重害，及疑似处少，不必皆须满三者，囚因讯致死者，皆俱申牒当处长官，与纠弹官对验。
诸拷囚不得过三度，数总不过二百。杖罪以下，不得过所犯之数。拷满不承，取保放之。若拷满三度，及杖外以他法拷掠者，杖一百。数过者，反坐所剩。以故致死者，徒二年。即有疮痛，不待差而拷者，亦杖一百。若决杖笞者，笞五十。以故致死者，徒一年半。若依法拷决，而邂逅致死者，勿论。仍令长官等勘验。违者，杖六十。（拷决之失，立案、不立案等。）
诸拷囚，限满不首，反拷告人。其被杀、盗家人亲属告，不反拷。（被水火损败者，亦同。）拷满不首，取保并放。违者以故失论。
诸赦前断罪不当者，若处轻为重，宜改从轻；处重为轻，即依轻法。其常赦所不免者，依常律。（常赦所不免，谓虽会大赦，犹处死及流，若除名、免所居官，及移乡者。）赦书定罪名，合从轻者，不得引律比附入重。违者，各以故失论。
诸犯罪在市，杖以下，市决之。应合荫赎及徒以上，送县。其在京市，非京兆府，并送大理寺。（驾幸之处，亦准此。）
诸决大辟罪，在京者，行决之司五覆奏；在外府，刑部三覆奏。（在京者，决前一日二覆奏，决日三覆奏。在外者，初日一覆奏，后日再覆奏。纵临时有敕，不许覆奏，亦准此覆奏。）若犯恶逆以上，及部曲、奴婢杀主者，唯一覆奏。其京城及驾在所，决囚日尚食进蔬食，内教坊及太常寺并停音乐。
诸决大辟罪，皆防援至刑所，囚一人防援二十人，每一囚加五人，五品以上听乘车，并官给酒食，听亲故辞诀，宣告犯状。皆日未后乃行刑。（犯恶逆以上，不在乘车之限。决经宿，所司即为埋瘗，若有亲故，亦任以瘗之。）即囚身在外者，奏报之日，不得驿驰行下。
诸决大辟罪，官爵五品以上，在京者大理正监决，在外者上佐监决，馀并判官监决。从立春至秋分，不得奏决死刑。若犯恶逆以上及奴婢、部曲杀主者，不拘此令。在京决死囚，皆令御史、金吾监决。若囚者冤枉灼然者，停决闻奏。
诸囚死，无亲戚者，皆给棺，於官地内权殡。（其棺，在京者将作造供，在外者用官物给。若犯恶逆以上，不给官地，去京七里外，量给一顷以下拟埋。诸司死囚，隶大理检校。）置塼铭於壙内，立榜於上，书其姓名。仍下本属，告家人令取。即流移人在路及流所、徒在役死者，亦准此。
诸枷长五尺以上、六尺以下，颊长二尺五寸以上、六寸以下，共阔尺四寸以上、六寸以下，径三寸以上、四寸以下。杻长六寸以上、二尺以下，阔三寸，厚一寸。钳重八两以上、一斤以下，长一尺以上、一尺五寸以下。鎌长八尺以上、丈二尺以下。
诸杖皆削去节目，长三尺五寸。讯囚杖，大头三分二釐，小头二分二釐。常行杖，大头二分七釐，小头一分七釐。笞杖，大头二分，小头一分半。其决笞者腿分受，决杖者背、腿、剑分受，须数等。考讯者亦同。笞以下，愿背、腿均受者，听。即殿廷决者，皆背受。
