刑法四
杂议上（虞周秦汉后汉晋东晋）
虞书云： 帝谓皋陶曰：汝作士，明于五刑，以弼五教。期于予治。（弼，辅。期，当也。叹其能以刑辅教，当於治体。）刑期于无刑，人协于中，时乃功，懋哉！ （虽或行刑，以杀止杀，终无犯者。刑期无所刑，人皆合於大中，是汝之功，勉之。）
周制：以八辟丽邦法，附刑罚。（辟，法也。丽，附也。易曰： 日月丽乎天。 ）一曰议亲之辟，（若今宗室有罪先请是也。）二曰议故，（故旧不遗，则民不偷。）三曰议贤，（若今廉吏有罪，先请是也。贤，谓有德行者。）四曰议能，（能，谓有道艺者。传曰： 夫谋而鲜过，惠训不倦者，叔向有焉。社稷之固也，宥之以劝能者。 ）五曰议功，（谓有大勋力立功者。）六曰议贵，（若今吏墨绶，有罪先请是也。）七曰议勤，（谓憔悴以事国。）八曰议宾。（谓所不臣者，三恪二代之后。）以两造禁民讼，入束矢於朝，然后听之。（争财曰讼。两至，使入束矢，乃治之也。不至，不入束矢，则是自服不直者也。诗曰： 其直如矢。 古者一弓百矢。）礼记曰： 刑人不在君侧。公族有死罪，即磬於甸人，（不於市朝者，隐之也。甸人，掌郊野之官。悬缢杀之曰磬。）而无宫刑。其刑罪，即纤剸，亦告於甸人。（纤读曰歼。歼，刺也。剸，割也。皆以刀锯割刺之。告读曰鞫。）刑肃而俗弊，则人不归也。刑人於市，与众弃之。 又， 考礼正刑，一德以尊天子 。大戴礼曰： 刑法者，御人之衔勒也；吏者，辔也；刑者，筴也；天子，御者；内史、太史，左右手也。古者以法为衔勒，以官为辔，以刑为筴，以人为手，而御天下。公家不畜刑人，大夫不养，士遇之途，不与之言。屏诸四方，唯其所之，不及以政，不欲生之故也。 又曰： 刑不上大夫者，古之大夫有坐不廉污秽者，则曰 簠簋不饰 ；淫乱男女无别者，则曰 帷薄不修 ；罔上不忠者，则曰 臣节未著 ；罢软不胜任者，则曰 下官不职 ；干国之纪者，则曰 行事不请 。此五者，大夫定罪名矣，不忍斥然正以呼之。是故大夫之罪，其在五刑之域者，闻有谴发，则白冠氂缨，盘水加剑，造乎阙而自请罪，君不使有司执缚牵而加之也。其有大罪者，闻命则北面跪而自裁，君不使人捽引而刑杀之也，（捽，才忽反。）曰： 子大夫自取之耳！吾遇子有礼矣。 是曰 刑不上大夫 。 
东周之季，王道浸坏，教化不行，子产相郑而铸刑书。（铸刑法於鼎。）晋叔向非之，曰：（遗其书以非之。） 昔先王议事以制，不为刑辟，（李奇曰： 先议其犯事，议定然后乃断其罪，不为一成之刑著於鼎也。 颜师古曰： 虞舜则象以典刑，流宥五刑；周礼则三典五刑，以诘邦国。非不预设，但不宣露使人知之。 ）惧民之有争心也，犹不可禁御，是故闲之以谊，纠之以政，（闲，防也。纠，举也。）行之以礼，守之以信，奉之以仁。（奉，养也。）制为禄位，以劝其从；（劝其从教之心也。）严断刑罚，以威其淫。（淫，放也。）民於是乎可任使也，而不生祸乱。民知有辟，则不忌於上。并有争心，以徵於书，而徼幸以成之，弗可为矣。（辟，法也。为，治也。权移於法，故人不畏上，因危文以生诈妄，徼幸而成巧，则弗可治也。）今吾子制三辟，铸刑书，（孟康曰： 谓夏、殷、周乱政所制三辟也。 ）将以靖民，不亦难乎！（师古曰： 靖，安也。一曰治也。 ）民知争端矣，将弃礼而徵於书。（取证於刑书。）锥刀之末，将尽争之，（喻微细。）乱狱滋丰，贿赂并行。（滋，益也。）终子之世，郑其败乎！ 子产报曰： 若吾子之言，侨不材，不能及子孙，吾以救世也。 （言虽非长久之法，且救当时之弊。）
议曰：古来述作，鲜克无累，或其识未至精，或其言未至公。观左氏之纪叔向书也，盖多其义，而美其词。孟坚从而善之，似不敢异於前志，岂其识或未精乎？按虞舜立法曰： 象以典刑，流宥五刑，鞭作官刑，朴作教刑，金作赎刑，眚灾肆赦，怙终贼刑。钦哉，钦哉，惟刑之恤哉！ （孔安国注曰： 陈典刑之义，敕天下敬之，忧不得其中。 ）又按周官司寇，建三典，正月之吉，悬於象魏，使万人观之，浃日而敛。汉宣帝患决狱失中，置廷尉平，时郑昌上疏曰： 圣王立法明刑者，救衰乱之起也。不若删定律令，愚人知所避，奸吏无所弄。 后之论者即云上古议事，不为刑辟。夫有血气，必有争心。群居胜物之始，三皇无为之代，既有君长焉，则有刑罚焉。其俗至淳，其事至简，人犯者至少，何必先定刑名，所以因事立制。叔向之言可矣。自五帝以降，法教益繁，虞舜圣哲之君，后贤祖述其道，刑章轻重，亦以素设。周氏三典，悬诸象魏，皆先防抵陷，令避罪辜。是故郑昌献疏，盖以发明其义。当子产相郑，在东周衰时。王室已卑，诸侯力政，区区郑国，介於晋、楚，法弛民怠，政隳俗讹，观时之宜，设救之术，外抗大国，内安疲甿。仲尼兄事，闻死出涕，称之 遗爱 ，非盛德欤！而叔向乃谓赫胥、栗陆御宇之时，徒陈闲谊行礼致治之说，虽虞、夏之盛亦未可，在殷、周之初固不及。研寻反覆，斯言谅同玉卮无当矣。详左氏之传，或匪至公。晏婴、张趯，讥议则别，先儒注释，亦已昌言。所纪叔向此书，有如曲护晏子也。或曰，按孔祭酒颖达正义云： 子产铸刑书，而叔向责之；赵鞅铸刑鼎，而仲尼讥之。则刑之轻重，不可使人知也。  圣王虽制刑法，举其大纲。但共犯一法，情有深浅，临至时事，议其轻重也 。按孔议附会叔向之书，前已论之矣。又按左传，晋赵鞅铸刑鼎，著范宣子所为刑书焉。仲尼曰： 晋国将守唐叔之所受法度，以经纬其民。文公又为被庐之法，以为盟主。今弃是度也，而为刑鼎，人在鼎矣，何以尊贵？（注云： 弃礼徵书，故不尊贵。 ）且夫宣子之刑，夷之蒐，晋国之乱制也。 
又议曰：夫经籍指归，诚要疏议，固当解释本文，岂可徒为臆说。详左氏载夫子所议，令守晋国旧法，范宣子所为非善政也，故录本传以证之。佑诚懵学，辄议前贤。傥遇精鉴达识，庶几要终原始，幸详鄙见，窃俟知音。
秦孝公纳卫鞅言，欲变法，恐天下议己。卫鞅曰： 疑行无名，疑事无功。且夫有高人之行者，固见非於代；有独知之虑者，必见敖於人。愚者闇於成事，智者见於未萌。人不可与虑始，而可与乐成。论至德者不和於俗，成大功者不谋於众。是以圣人苟可以强国，不法其故；苟可以利人，不循其礼。 孝公曰： 善。 甘龙曰： 不然。圣人不易民而教，智者不变法而治。因人立教，不劳而成功；缘法而治者，吏习而人安。 卫鞅曰： 龙之所言，时俗之言也。常人安於习俗，学者溺於所闻。以此两者居官守法可也，非所与论於法之外也。三代不同礼而王，五伯不同法而霸。智者作法，愚者制焉；贤者更礼，不肖者拘焉。 杜挚曰： 利不百，不变法；功不十，不易业。法古无过，循礼不邪。 卫鞅曰： 治代不一道，便国不必古。故汤、武不循古而王，夏、殷不易礼而亡。反古者不可非，而循礼者不足多。 孝公竟变法令。
汉景帝时，廷尉上囚防年继母陈论杀防年父，防年因杀陈，依律，杀母以大逆论。帝疑之。武帝时年十二，为太子，在旁，帝遂问之。太子答曰： 夫 继母如母 ，明不及母，缘父之故，比之於母。今继母无状，手杀其父，则下手之日，母恩绝矣。宜与杀人者同，不宜与大逆论。 从之。
宣帝自在闾阎，知刑法不一。於是置廷尉平，秩六百石，员四人。选于定国为廷尉，黄霸等为廷平，狱刑号为平矣。时郑昌上疏曰： 圣王立法明刑者，非以为治，救衰乱之起也。今明主躬垂明听，虽不置廷尉平，狱将自正；若开后嗣，不若删定律令。律令一定，愚人知所避，奸吏无所弄矣。今不正其本，而置廷平以治其末，政衰听倦，则廷平招权而为乱首矣。 
薛宣为丞相时，弟循为临菑令，后母常随循居官。宣迎后母，循不遣。后母病死，循去官持服。宣谓循三年服少能行之者，兄弟相駮不可，（駮者，执意不同，犹如色之间杂。）循遂竟服，繇是兄弟不和。后宣免丞相，加特进。久之，哀帝即位，博士申咸给事中，亦东海人，毁宣不供养行丧服，薄於骨肉，前以不忠孝免，不宜复封列侯在朝省。宣子况为右曹侍郎，数闻其语，赇客杨明，欲令创咸面目，使不居位。（创谓伤之。）会司隶缺，况恐咸为之，遂令明遮斫咸宫门外，断鼻唇，身八创。事下有司议。御史中丞众等议（史失众姓。）奏曰： 况朝臣，父故宰相，封列侯，不相敕承教化，而骨肉相疑，疑咸受循言以谤毁宣。咸所言皆宣行迹，众人所共见，公家所宜闻。况知咸给事中，恐为司隶举奏宣，而公令明等迫切宫阙，要遮创戮近臣於大道人众中，欲以鬲塞聪明，杜绝论议之端。（鬲与隔同。杜，塞也。）桀黠无所畏忌，万众讙譁，流闻四方，不与凡人忿怒争斗同。臣闻敬近臣，为近主也。礼，下公门，式路马，（过公门则下车，见路马则抚式，盖崇敬也。式，车前横木。）君畜产且犹敬之。春秋之义，意恶功遂，不免於诛，（遂，成也。言举意不善，虽成功犹加诛。）上浸之源不可长也。（浸，近也。伤戮大臣，有所逼近也。浸字或作侵，犯也。其义两通。长音竹两反。）况首为恶，明手伤，功意俱恶，（手伤人为功，使人伤人为意。）皆大不敬。明当以重论，及况皆弃市。 廷尉直駮议曰： 律曰： 斗以刃伤人，完为城旦，其贼加罪一等，与谋者同罪。 诏书无诋欺成罪。（诋，毁也，丁礼反。）传曰： 遇人不以义而见疻者，与痏人之罪钧，恶不直也。 （以杖手殴击，破其皮，肿起青黑而无创瘢者，律谓之疻痏。遇人不以义为不直，虽见殴，罪同殴也。疻音移。痏音鲔。）咸厚善循，而数称宣过恶，流闻不谊，不可谓直。（言咸为循而毁宣，是不义而不直。）况以故谋伤咸，计谋已定，后闻置司隶，因前谋而趣明，（趣读曰促。）非以恐咸为司隶故造谋也。本争私变，虽於掖门外伤咸道中，与凡人争斗无异。杀人者死，伤人者刑，古今之通道，三代所不易也。孔子曰： 必也正名乎。 名不正，则言不顺，至於刑罚不中，而人无所措其手足。（措，置也。）今以况为首恶，明手伤为大不敬，公私无差。春秋之义，原心定罪。（原，谓寻其本。）原况以父见谤发忿怒，无他大恶。加诋欺，辑（音集）小过成大辟，陷死刑，违明诏，恐非法意，不可施行。圣王不以怒增刑，明当以贼伤人不直，（以受其财。）况与谋者皆爵减完为城旦。 （以其身有爵级，故得减罪而为完也。况身及同谋之人，皆从此科。）帝以问公卿。丞相孔光、大司空师丹以中丞议是。自将军以下至博士议郎皆是廷尉。况竟减死罪一等，徙敦煌。宣坐免为庶人，归故乡。
定陵侯淳于长坐大逆诛。长小妻乃始等六人，皆以事未发觉时弃去，或更嫁。及长事发，丞相方进、大司空何武议曰： 令，犯法者各以法时律令论之，（此其引令条之文也。法时，谓始犯法之时也。）明有所讫也。（讫，止。）长犯大逆时，乃始等见为妻，已有当坐之罪，与身犯法无异。后乃弃去，於法无以解。（解，免也。）请论。 廷尉孔光駮议，以为： 大逆无道，父母妻子同产无少长皆弃市，欲惩后犯法者也。（惩，创止也。）夫妇之道，有义则合，无义则离。长未自知当坐大逆之法，而弃去乃始等，或更嫁，义已绝。而欲以为长妻论杀之，名不正，不当坐。 有诏光议是。
班固曰：自昭、宣、元、成、哀、平六代之间，断狱殊死，率岁千馀口而一人，（率天下犯罪者，千口而有一人死。）耐罪上至右趾，三倍有馀。（耐从司寇以上至右趾，千口三人刑。）古人有言： 满堂饮酒，有一人向隅而泣，则一堂不乐。 王者之於天下，犹一堂之上也。故一人不得其平，为之凄怆。今郡国被刑或冤死者多，此和气所以未洽者也。原夫狱刑所以蕃者，书云： 伯夷降典，哲人惟刑。 （言伯夷下礼法以导人，人习知礼，然后用刑也。）言制礼以止刑，犹隄之防溢水也。今隄防凌迟，礼制未立；死刑过制，生刑易犯；饥寒并至，穷斯滥溢；豪桀擅私，为之囊橐，（言容隐奸邪，若囊橐盛物。）奸有所隐，则狃而浸广矣。（狃，串习也。浸，渐也。狃音女九反。）孔子曰： 古之知法者能省刑，本也；今之知法者不失有罪，末矣。 （省，谓减除之。绝於未然，故曰本也。不失有罪，事止听讼，所以为末。）又曰： 今之听狱者，求所以杀之；古之听狱者，求所以生之。 与其杀不辜，宁失有罪。今之狱吏，上下相驱，以刻为明，深者获功名，平者多后患。谚曰： 鬻棺者欲岁之疫。 非憎人欲杀之，利在於人死也。凡此五疾，狱刑所以蕃也。
汉旧事断狱报重，常尽三冬之月，是时后汉章帝始改用冬初十月而已。元和三年，旱，长水校尉贾宗上言，以为断狱不尽三冬，阴气微弱，阳气发泄，故招致灾旱。帝下公卿议。陈宠议曰： 夫冬至之节，阳气始萌，故十一月有兰、射干、芸、荔之应。（易通卦验曰： 十一月广莫风至，兰、射干生。 月令： 仲冬，芸生，荔挺出，一阳始生。 ）天以为正，周以为春。（正，春，皆始。十一月万物微而未著，天以为正，周以为岁首。）十二月阳气上通，雉雊鸡乳，地以为正，殷以为春。（十二月二阳爻生，雁北乡，阳气上通，诸生皆动，萌芽。月令： 季冬，雉雊鸡乳。 ）十三月，阳气已至，天地已交，万物皆出，蛰虫始振，人以为正，夏以为春。（今正月也，天子迎春东郊，阴阳交合，万物皆出於地，人始初见，故曰 人以为正 。月令： 孟春天气下降，地气上腾，天地和同，草木萌动，东风解冻，蛰虫始振。 ）三微成著，以通三统。（统者，统一岁之事。王者三正递用，周环无穷，故曰通三统。三礼义宗曰： 三微，三正也。十一月阳气始施，万物动於黄泉下，微而未著，其色皆赤。赤者阳气。故周以天正为岁，色尚赤，夜半为朔。十二月万物始芽，色白。白者阴）（气。故殷以地正为岁，色尚白，鸡鸣为朔。十三月万物始达，其色皆黑，人得加功以展其业。夏以人正为岁，色尚黑，平旦为朔。故曰三微。王者奉以成之，各法其一以改正朔也。 易乾凿度曰： 三微而成著，三著而体成。 当此之时，天地交，万物通。）周以天元，殷以地元，夏以人元。若以此时行刑，殷、周岁首皆当流血，不合人心，不稽天意。月令曰： 孟冬之月，趣狱刑，无留罪。 （按月令及淮南子，皆言季秋趣狱刑，无留罪。今言孟冬，未详。）明大刑毕在立冬也。又， 仲冬之月，身欲宁，事欲静 。（月令： 仲冬，君子齐戒，身欲宁，事欲静，以待阴阳之所定。 ）若以行大刑，不可谓宁静也。议者或曰 旱之所由，咎在改律。 臣以为殷、周断狱不以三微，而化致康平，无有灾害。自元和以前，皆用三冬，而水旱之异，往往为患。由此言之，灾害自为他应，不以改律。秦为虐政，四时行刑。汉兴，萧何草律，季秋论囚，（论，决也。）但避立春之月，不计天地之正，二王之春，实颇有违。 帝纳之，遂不复改。
时群臣上言，古者肉刑严重，人畏法令，今宪律轻薄，故奸宄不胜，宜增禁科以防其源。诏下公卿。光禄勋杜林奏曰： 夫人情挫辱，则义节之风损；法防繁多，则苟免之行兴。孔子曰： 导之以政，齐之以刑，民免而无耻。导之以德，齐之以礼，有耻且格。 古之明王，深识远虑，动居其厚，不务多辟，周之五刑，不过三千。大汉初兴，详览失得，故破矩为圆，斫雕为朴，蠲除苛政，更立疏网，海内欢欣，人怀宽德。及至其后，渐以滋章，吹毛求疵，诋欺无限。果桃菜茹之馈，集以成赃，小事无妨於义，以为大戮，故国无廉耻，家无完行。至於法不能禁止，为弊弥深。臣愚以为宜如旧制，不合翻移。 帝从之。
自建初中，有人侮辱人父者，而其子杀之，帝贳其死刑而降宥之，自后因以为比。是时遂定其议，以为轻侮法。和帝即位，尚书张敏上议曰： 夫轻侮之法，先帝一切之恩，不有成科班之律令也。夫死生之决，宜从上下，犹天之四时，有生有杀。若开容恕，著为定法者，则是故设奸萌，生长罪隙。孔子曰： 民可使由之，不可使知之。 春秋之义，子不报雠，非子也。而法令不为之减者，以相杀之路不可开故也。今托义者得减，谬杀者有差，使执宪之吏得设巧诈，非所以遵 在丑不争 之义。又轻侮之比，浸以繁滋，至有四五百科，转相瞻顾，弥复增甚，难以垂之万载。臣惟孔子垂经典，皋陶造法律，原其本意，皆欲禁人为非。未晓轻侮之法将以何禁？必不使人不相轻侮，而更开相杀之路。议者或曰： 平法当先论生。 臣愚以为天地惟人为贵，杀人者死，三代通制。今欲趣生，反开杀路，一人不死，天下受弊。记曰： 利一害百，人去城郭。 夫春生秋杀，天道之常。春一物枯即为灾，秋一物荣即为异。王者体天地，顺四时，法圣人，从经律。愿陛下留意，广令评议，天下幸甚。 从之。
晋惠帝之代，政出群下，每有疑狱，各立私情，刑法不定，狱讼繁滋。尚书裴頠表谏之曰：
夫天下之事多涂，非一司之所管；中才之情易扰，赖恒制而后定。先王知其然也，是以辨方分职，为之准局。准局既立，各掌其务，刑赏相称，轻重无二，故下听有常，群吏安业也。旧宫掖、陵庙有水火毁伤之变，然后尚书乃躬自奔赴，其非此也，皆止於郎令史而已。刑罚所加，各有常刑。
去元康四年，大风之后，庙阙屋瓦有数枚倾落，免太常荀寓。於时佥谓事轻责重，有违於常。会五年二月天有大风，主者惩惧前事。臣新拜尚书始三日，本曹尚书有疾，权令兼出，按行兰台。主者乃瞻视阿栋之间，求索瓦之不正者，得栋上瓦小斜十五处。或是始瓦时斜，盖不足言，风起仓卒，台官更往，太常按行，不及得周，文书未至之顷，便竞相禁止，复兴刑狱。
昔汉时有盗高庙玉环者，文帝欲族诛，张释之但处以死刑，曰： 若侵长陵一抔土，何以复加？ 帝从之。大晋垂制，深惟经远，山陵不封，园邑不饰，墓而不坟，同乎山壤，是以丘阪存其陈草，使齐乎中原矣。虽陵兆尊严，唯毁发然后族之，此古典也。若登践犯损，失尽敬之道，事止刑罪可也。
去八年，奴听教加诬周龙烧草，廷尉遂奏族龙，一门八口并命。会龙狱翻，然后得免。考之情理，准之前训，所处实重。今年八月，陵上荆一枝围七寸二分者被斫，司徒太常奔走道路，虽知事小，而按劾难测，骚扰驱驰，各竞免负，於今太常禁止未解。近日太祝署失火，烧屋三间半。署在庙北，隔道在重墉之内，火即已灭，主者便责尚书不即按行，辄禁止，尚书免，皆在法外。
刑书之文有限，而舛违之故无方，故有临时议处之制，诚不能皆得循常也。至於此辈，皆为过当，每相逼迫，不复以理，上替圣朝画一之德，下损崇礼大臣之体。臣愚以为犯陵上草木，不应乃用同产毕刑之制。按行奏劾，应有定准，相承务重，体例遂亏。或因馀事，得容浅深。
頠虽有此表，曲议犹不止。刘颂为三公尚书，又上疏曰：
自近代以来，法渐多门，令甚不一。臣职思其忧。伏惟陛下为政，每尽善，故事求曲当，曲当则例不得直，尽善故法不得全。何则？夫法者，固以尽理为法，而上求尽善，则诸下牵文就意，以赴主之所许，是以法不得全。刑书徵文，徵文必有乖於情听之断，而上安於曲当，故执平者因文可引，则生二端。是法多门，令不一，则吏不知所守，下不知所避。奸伪者因法之多门，以售其情，所欲浅深，苟断不一，则居上者难以检下，於是事同议异，狱犴不平，有伤於法。
古人有言： 人主详，其政荒；人主期，其事理。 详匪他意，尽善则法伤，故其政荒也。期者轻重之当，虽不厌情，苟入於文，则循而行之，故其事理也。理有穷塞，故使大臣释滞；事有时宜，故人主权断。主者守文，若释之执犯跸之平也；大臣释滞，若公孙弘断郭解之狱也；人主权断，若汉祖戮丁公之为也。天下万事，自非斯格，不得出法以意妄议，其馀皆以律令从事。然后法信於下，人听不惑，吏不容奸，可以言政。人主轨斯格以责群下，大臣小吏各守其局，则法一矣。
古人有言： 善为政者，看人设教。 看人设教，制法之谓也。又曰 随时之宜 ，当务之谓也。则看人随时，在大量也，而制其法。法轨既定则行之，行之信如四时，执之坚如金石，群吏岂得在成制之内，复称随时之宜，傍引 看人设教 以乱政典哉！何则？始制之初，固已看人而随时矣。今若设法未尽当，则宜改之。若谓已善，不得尽以为制，而使奉用之司公得出入以差轻重也。夫人君所与天下共者，法也。已令四海，不可以不信为教。
上古议事以制，不为刑辟。夏、殷及周，书法象魏。三代之君齐圣，然咸弃曲当之妙鉴，而任徵文之直准，非圣人有殊，所遇异也。今论时敦朴，不及中古，而执平者欲適情之所安，自托於议事以制。臣窃以为听言则美，论理则违。然天下至大，事务众杂，时有不得悉循文如令。故臣谓宜立格为限，使主者守文，死生以之，不敢错思於成制之外，以差轻重。至如非常之断，出法赏罚，若汉祖戮楚臣之私己，封赵氏之无功，唯人主专之，非奉职之臣所得拟议。然后情求旁请之迹绝，似是而非之奉塞，此盖齐法之大准也。
夫出法权制，指施一事，厌情合听，可適耳目，诚有临时当意之快，胜於徵文不允人心也。然起为经制，终年施用，恒得一而失十。故小有所得者，必大有所失；近有所漏者，必远有所苞。故谙事识体者，善权轻重，不以小害大，不以近妨远。忍曲当之近適，以全简直之大准。不牵於凡听之所安，必守徵文以正例。每临其事，恒御此心以决断，此又法之大概也。
又律法断罪，皆当以法律令正文，若无正文，依附名例断之，其正文、名例所不及，皆勿论。法吏以上，所执不同，得为异议。如律之文，守法之官，唯当奉用律令。至於法律之内，所见不同，乃得为异议也。今限法曹郎令史，意有不同为驳，唯得论释法律，以正所断，不得援求诸外，论随时之宜，以明法官守局之分。
诏下其事，侍中、太宰、汝南王亮奏曰： 臣以去太康八年，随事异议。且周悬象魏之书，汉咏画一之法，诚以法与时共，义不可二。臣以为宜如颂所启，为永久之制。 於是门下属议曰： 昔先王议事以制，自中古以来，执法断事，既已立法，诚不宜复求法外小善也。若以善夺法，则人逐善而不忌法，其害甚於无法也。按启事，欲令法令断一，事无二门，郎令史以下，应复出法駮按，随以事闻也。 
东晋成帝时，廷尉奏殿中帐施吏邵广盗官幔二张，合布三十疋，有司正刑弃市。广二子，宗年十三，云年十一，黄幡挝登闻鼓乞恩，辞求自没为奚官奴，以赎父命。尚书郎朱映议以为： 天下之人，无子者少，一事遂行，便成永制，惧死罪之刑，於此而弛。 时议者以广为钳徒，二儿没入，既足以惩，又使百姓知父子之道，圣朝有垂恩之仁。可特听减广死罪为五岁刑，宗等付奚官为奴，而不为永制。尚书右丞范坚駮之曰： 自淳朴浇散，刑辟乃作，刑之所以止刑，杀之所以止杀。虽时有赦过宥罪，议狱缓死，未有行不忍而轻易典刑者也。且既许宗等，宥广死罪，若复有宗比而不求赎父者，岂得不摈绝人伦，同之禽兽邪！按主者今奏云，唯特听宗等而不为永制。臣以为王者之作，动关盛衰，嚬笑之间，尚慎所加。今之所以宥广，正以宗等耳。人之爱父，谁不如宗？今既许宗之请，将来诉者，何独匪人！特听之意，未见其益；不以为例，交兴怨讟。此为施一恩於今，而开万怨於后也。 从之。
安帝义熙中，刘毅镇姑熟。尝出行，而鄢陵县吏陈满射鸟，箭误中直帅，虽不伤人，处法弃市。何承天议曰： 狱贵情断，疑则从轻。昔有惊汉文帝乘舆马者，张释之断以犯跸，罪止罚金。何者？明其无心於惊马也。故不以乘舆之重，而加异制。今满意在射鸟，非有心於中人。按律 过误伤人三岁刑 ，况不伤乎？ 
