<strong>刑法二</strong>
刑制中
（晋东晋宋齐梁陈后魏北齐后周隋）
晋武帝泰始三年，贾充等修律令成，帝亲自临讲，使裴楷执读。四年正月，大赦天下，乃颁新律。其后，明法掾张斐又注律，表上之，其要曰：
律始於刑名者，所以定罪制也；终於诸侯者，所以毕其政也。
刑名所以经略罪法之轻重，正加减之等差，明发众篇之多义，补其章条之不足，较举上下纲领。其犯盗贼、诈伪、请赇者，则求罪於此，作役、水火、畜养、守备之细事，皆求之作本名。告讯为之心舌，捕系为之手足，断狱为之定罪，名例齐其法制。自始及终，往而不穷，变动无常，周流四极，上下无方，不离於法律之中。
其知而犯之谓之 故 ，意不以为然谓之 失 ，违忠欺上谓之 谩 ，背信藏巧谓之 诈 ，亏礼废节谓之 不敬 ，两讼相趣谓之 斗 ，两和相害谓之 戏 ，无变斩击谓之 贼 ，不意误犯谓之 过 ，逆节绝理谓之 不道 ，陵上僣贵谓之 恶逆 ，将害未发谓之 戕 ，倡首先言谓之 造意 ，二人对议谓之 谋 ，制众建计谓之 率 ，不和谓之 强 ，攻恶谓之 略 ，三人谓之 群 ，取非其物谓之 盗 ，货财之利谓之 赃 ：凡二十者，律义之较名也。
夫律者，当慎其变，审其理。若不承用诏书，无故失之刑，当从赎。谋反之同伍，实不知情，当从刑。此故失之变也。卑与尊斗，皆为贼，斗之加兵刃水火中，不得为戏，戏之重也。向人室庐道迳射，不得为过，失之禁也。都城人众中走马杀人，当为贼，贼之似也。过失似贼，戏似斗，斗而杀伤傍人又似误，盗伤缚守似强盗，呵人取财似受赇，囚辞所连似告劾，诸勿听治似故纵，持质似恐喝：如此之比，为无常之格也。
五刑不简，正於五罚，五罚不服，正於五过，意善功恶，以金赎之。故律制，生罚不过十四等，死刑不过三，徒加不过六，囚加不过五，累作不过十一岁，累笞不过千二百，刑等不过一岁，金等不过四两。月赎不计日，日作不拘月，岁数不疑闰。不以加至死，并死不复加。不可累者，故有并数；不可并数，乃累其加。以加论者，但得其加；与加同者，连得其本。不在次者，不以通论。以人得罪与人同，以法得罪与法同。侵生害死，不可齐其防；亲疏公私，不可常其教。礼乐崇於上，故降其刑；刑法闲於下，故全其法。是故尊卑叙，仁义明，九族亲，王道平也。
律有事状相似而罪名相涉者，若加威势下手取财为强盗，不自知亡为缚守，将中有恶言为恐喝，不以罪名呵为呵人，以罪名呵为受赇，劫召其财为持质：此六者，以威势得财而名殊者也。即不求自与为受求，所监求而后取为盗赃，输入呵受为留难，敛人财物积藏於官为擅赋，加殴击之为戮辱：诸如此类，皆为以威势得财而罪相似者也。
夫刑者，司理之官；理者，求情之机；情者，心神之使。心感则情动於中，而形於言，畅於四支，发於事业。是故奸人心愧而面赤，内怖而色夺。论罪者务本其心，审其情，精其事，近取诸身，远取诸物，然后乃可以正刑。仰手似乞，俯手似夺，捧手似谢，拟手似诉，拱臂似自首，攘臂似格斗，矜庄似威，怡悦似福，喜怒忧惧，貌在声色；奸贞猛弱，候在视息。出口有言当为告，下手有禁当为贼，喜子杀怒子当为戏，怒子杀喜子当为贼：诸如此类，自非至精不能极其理也。
律之名例，非正文而分明也。若八十，非杀伤人，他皆勿论，即诬告谋反者反坐。十岁，不得告言人；即奴婢捍主，主得谒杀之。贼燔人庐舍积聚，盗赃五疋以上，弃市；即燔宫府积聚盗，亦当与同。殴人，教令者与同罪；即令人殴其父母，不可与行者同得重也。若得遗物强取强乞之类，无还赃法随例畀之文。法律中诸不敬，违仪失式，及犯罪为公为私，赃入身不入身，皆随事轻重取法，以例求其名也。
夫理者，精玄之妙，不可以一方行也；律者，幽理之奥，不可以一体守也。或计过以配罪，或化略以循常，或随事以尽情，或取舍以从时，或推重以立防，或引轻以就下。公私废避之宜，除削重轻之变，皆所以临时观衅者。用法执诠者幽於未制之中，采其根芽之微，致之机格之上，称轻重於毫铢，考辈类於参伍，然后乃可以理直刑正。
夫奉圣典者若操刀执绳，刀妄加则伤物，绳妄弹则侵直。枭首者恶之长，斩刑者罪之大，弃市者死之下，髡作者刑之威，赎罚者误之诫：王者立此五刑，所以宝君子而逼小人也，故为敕慎之经，皆拟周易有变通之体焉。
夫形而上者谓之道，形而下者谓之器，推而行之谓之通，举而措之谓之格。刑杀者是冬震曜之象，髡罪者似秋彫落之变，赎失者是春阳悔吝之疵也。五刑成章，辄相依准，法律之义也。
东晋元帝为丞相，在江东承制。时百度草创，议断不循法，人立异议，高下无状。主簿熊远奏曰： 自军兴以来，临事改制，朝作夕改，至於主者不敢任法，每辄关谘，委之大官，非为政之体。若本曹处事不合法令，监司当以法弹违，不得动用开塞，以坏成事。按法盖粗术，非妙道也，矫割物情，以成法耳。若每随物情，辄改法制，此为以情坏法。法之不一，是谓多门，开人事之路，广私请之端，非先王立法之本意也。凡为駮议者，若违律令节度，当合经传及前比故事，不得任情以破成法。愚谓宜令录事更立条制，诸立议者皆当引律令经传，不得直以情言，无所依准，以亏旧典也。 是时帝以权宜从事，尚未能从。而河东卫展为晋王大理，考擿故事有不合情者，又上书曰： 今施行诏书，有考子正父死刑，或鞭父母问子所在。近主者所称庚寅诏书，举家逃亡家长斩。若家长是逃亡之主，斩之虽重犹可；设子孙犯事，将考父祖逃亡，逃亡是子孙，而父祖婴其酷。伤顺破教，如此者众。相隐之道离，则君臣之义废；君臣之义废，则犯上之奸生矣。今诏书宜除者多，有便於当今，著为正条，则法差简易。 元帝令曰： 先自元康以来，事故荐臻，刑禁滋蔓。大理所上，宜朝堂会议，蠲除诏书不可用者，此孤所虚心者也。 
宋文帝时，蔡廓为侍中，建议以为： 鞫狱不宜令子孙下辞，明言父祖之罪。亏教伤情，莫此为大。自今但令家人与囚相见，无乞鞫之诉，便足以明伏罪，不须责家人下辞。 朝议咸以为允，从之。
时王弘上疏曰： 主守偷五疋，常偷四十疋，并死，太重。请加主守至十疋，常偷至五十疋。 （具宽恕篇。）刘秀之为尚书右仆射，请改定制令，疑部人杀长吏科，议者谓值赦宜加徙送，秀之谓： 律文虽不明部人杀官长之旨，若值赦但止徙送，便与悠悠杀人曾无一异。人敬官长，比之父母，行害之身虽遇赦，谓宜付尚方，穷其天命，家口令补兵。 从之。
谢庄为都官尚书，奏改定州狱曰： 旧官长竟囚毕，郡遣督邮案验，仍就施刑。督邮贱吏，非能异於官长，虽有案验之名，而无研究之实。愚谓此制宜革。自今入重之囚，县考正毕，以事言郡，并送囚身，委二千石亲临覆辩，必收声吞衅，然后就戮。若二千石不能决，乃度廷尉。神州统外，移之刺史，刺史有疑，亦归台狱。必令死者不怨，生者无恨。 
齐武帝令删定郎王植之集注张、杜旧律，合为一书，凡千五百三十条。事未施行，其文殆灭。
梁武帝制，依周、汉旧事，有罪者赎。其科，凡在官身犯，罚金。鞭杖杖督之罪，悉入赎停罚。其台省令史士卒欲赎者，听之。
时齐时旧郎蔡法度，能言齐王植之律，於是使损益旧本，以为梁律。天监初，又令王亮等定为二十篇：一曰刑名，二曰法例，三曰盗劫，四曰贼叛，五曰诈伪，六曰受赇，七曰告劾，八曰讨捕，九曰系讯，十曰断狱，十一曰杂，十二曰户，十三曰擅兴，十四曰毁亡，十五曰卫宫，十六曰水火，十七曰仓库，十八曰厩，十九曰关市，二十曰违制。其制刑为十五等之差：弃市以上为死罪，大罪枭其首，其次弃市。刑二岁以上为耐罪，言各随伎能而任使之也。有髡钳五岁刑，笞二百，收赎绢男子六十疋；又有四岁刑，男子四十八疋；又有三岁刑，男子三十六疋；又有二岁刑，男子二十四疋。罚金一两以上为赎罪。赎死者，金二斤，男子十六疋；赎髡钳五岁刑笞二百者，金一斤十二两，男子十四疋；赎四岁刑者，金一斤八两，男子十二疋；赎三岁刑者，金一斤四两，男子十疋；赎二岁刑者，金一斤，男子八疋；罚金十二两者，男子六疋；罚金八两者，男子四疋；罚金四两者，男子二疋；罚金二两者，男子一疋；罚金一两者，男子二丈。女子各半之。五刑不简，正於五罚；五罚不服，正於五过，以赎论，故为此十四等之制。又制九等之差：有一岁刑，半岁刑，百日刑，鞭杖一百，鞭杖五十，鞭杖四十，鞭杖三十，鞭杖二十，鞭杖十。又有八等之差：一曰免官，加杖督一百；二曰免官；三曰夺劳百日，杖督一百；四曰杖督一百；五曰杖督五十；六曰杖督四十；七曰杖督二十；八曰杖督十。论加者上就次，当减者下就次。凡系狱者，不即答款，应加测罚，不得以人士为隔。若人士犯罚，违捍不款，宜测罚者，先参议牒启，然后科行。断食三日，听家人进粥二升。女及老小，百五十刻乃与粥，满千刻而止。囚有械、杻、斗械及钳，并立轻重大小之差，而为定制。其鞭，有制鞭、法鞭、常鞭，凡三等之差。制鞭，生革廉成；法鞭，生革去廉；常鞭，熟靼（之舌反）不去廉。皆作鹤头纽，长尺一寸。梢长二尺七寸，广三分，靶长二尺五寸。杖皆用生荆，长六尺。有大杖、法杖、小杖三等之差。大杖大头围寸三分，小头八分半。法杖围寸三分，小头五分；小杖围寸一分，小头极杪。诸督罚，大罪无过五十、三十，小者二十。当笞二百以上者，笞半，馀半后决，中分鞭杖。老小於律令当行鞭杖罚者，皆半之。其应得法鞭、杖者，以熟靼鞭、小杖。过五十者，稍行之。将吏以上及女人应有罚者，以罚金代之。其以职员应罚及律令指名制罚者，不用此令。其问事诸罚，皆用熟靼鞭、小杖。其制鞭、制杖，法鞭、法杖，自非特诏，皆不得用。诏鞭杖在京师者，皆於云龙门行。女子怀孕者，勿得决罚。其反、叛、大逆以上，皆斩。父子同产男，无少长，皆弃市。母妻姊妹及应从坐弃市者，妻子女妾同补奚官为奴婢。资财没官。劫身皆斩，妻子补兵。遇赦降死者，黵面为劫字，（黵音都感反。）髡钳，补冶锁士终身。其下又谪运配材官冶士、尚方锁士，皆以轻重差其年数，其重者或终身。士人有禁锢之科，亦以轻重为差。其犯清议，则终身不齿。耐罪囚八十以上十岁以下，及孕者、盲者、侏儒当械系者，及郡国太守相、都尉、关中侯以下亭侯以上之父母妻子，及所坐非死罪除名之罪，二千石以上非槛徵者，并颂系之。丹阳尹月一诣建康县，令三官参共录狱，察断枉直。其尚书当录人之月者，与尚书参共录之。凡定罪二千五百二十九条。又有令三十卷。其后，除赎罪之科。旧狱法，夫有罪，逮妻子；子有罪，逮父母。十一年诏曰： 自今捕谪之家及罪应质作，若年有老小者，可停将送。 十四年，又除黵面之刑。帝优借朝士，有罪多屈法申之，百姓有犯则按法。（具舞紊篇。）
议曰：夫按法用刑，诚难差异，然酌於人情，通於物理，衣冠之与黎蒸，如草木之有秀茂，若戮一士族，虽或无冤，如摧茂林，薙翘秀，或睹其殄瘁，则多伤悯之怀，使人离心，皆如崩角；若戮一匹庶，纵或小屈，如斩丛拨，蹂荒芜，未觉其彫残，乃鲜嗟叹之议。免俗惶骇，不犹愈乎？傥谓不然，立睹其患。武帝深旨，未可为尤。前志著八议之科，近法有收赎之制，岂比下俚，便令同侪。往事足徵，未可多咎。
陈武帝令尚书删定郎范泉参定律令，又令徐陵等知其事，制律三十卷，科三十卷。其制唯重清议禁锢之科。若搢绅之族，犯亏名教，不孝及内乱者，终身不齿；先与士人为婚者，许妻家夺之。其获贼帅、士人恶逆，虽经赦免死付冶，听将妻入役，不为年数。又存赎罪之律，复父母缘坐之刑。自馀一用梁法。其有赃验昭然而不款伏，则上测立。立测者，以土为垛，高一尺，上圆，劣容囚两足立。鞭二十，笞三十讫，著两械及杻，上垛。一上测七刻，日再上。三七日上测，七日一行鞭。凡经鞭杖，合一百五十，得度不承者，免死。其髡鞭五岁刑，降死一等，锁二重。其五岁刑以下，并锁一重。五岁四岁刑，若有官，准当二年，馀并居作。其三岁刑，若有官，准当二年，馀一年赎。若公坐过误，罚金。其二岁刑，有官者，赎论。一岁刑，无官亦赎论。寒庶人，准决鞭杖。囚并著械，徒并著锁，亦不计阶品。死罪将决，乘露车，著三械，加拲手：至市，脱手械及拲手焉。（拲，音拱，两手曰拲。）当刑於市者，夜须明，雨须晴；朔日，八节、六斋日，月在张心日，并不得行刑。廷尉寺为北狱，建康县为南狱，并置正监平。又制：常以三月，侍中、吏部尚书、三公郎、部都令史、三公录冤屈；御史中丞、侍御史、兰台令史亲行京师诸狱及冶署，理察囚徒冤枉。
后魏起自北方，属晋室之乱，部落渐盛，其主乃峻刑法，每以军令从事。人乘宽政，多以违令得罪，死者以万计。於是国落骚然。其后，当死者，听其家献金马以赎。犯大逆者，亲族男女无少长皆斩。男女不以礼交，皆死。人相杀者，听与死家牛马四十九头及送葬器物以平之。无系讯连逮之坐。盗官物一备五，私物一备十。及道武既平定中原，患旧制太峻，命三公郎王德除其酷法，约定科令。
至太武帝神中，诏崔浩定律令。除五岁、四岁刑，增一年刑。大逆不道腰斩，诛其同籍，年十四以下腐刑，女子没县官。害其亲者，轘之。为蛊毒者，男女皆斩，焚其家。巫蛊者，负羖羊，抱犬，沈诸泉。当刑者赎，贫则加鞭二百。畿内人富者烧炭於山，贫者役於圊溷，女子入舂槁，其痼疾不逮於人，守苑囿。王官阶九品，得以官爵除刑。妇人当刑而孕，产后百日乃决。年十四以下，降刑之半，八十及九十非杀人不坐。拷讯不逾四十九。论刑者，部主具状，公车鞫辞，而三都决之。当死者，定案奏闻，帝亲临问，无异辞怨言乃刑之。诸州国之大辟，皆先谳报乃施行。其后，因官吏黩货，太延中，诏吏人得举告牧守之不法。於是凶悖者求得牧宰之失，乃贪暴於闾阎。真君中，以有司断法不平，诏诸疑狱，皆付中书，依经义论决。初，盗律赃四十疋致大辟，人多慢政，乃减至三疋。十一年，诛崔浩。（具峻酷篇。）正平初，又令胡方回、游雅改定律制，凡三百七十条，门房之诛四，大辟百四十五，刑二百二十一。
文成帝太安中，以庶士多因酒致酗讼，制禁酿酒，沽、饮皆斩，吉凶宾亲则开禁，有日程。增置候官，伺察诸违。犯赃二丈，皆斩。（具峻酷篇。）又增律七十九章，门房之诛十有三，大辟三十五，刑六十二。至献文帝，除口误，开酒禁。
故事，斩皆裸形伏櫍。（砧也。）孝文太和初，制不令裸形。又令高闾修改旧文，随例增减，凡八百三十二章，门房之诛十有六，大辟之罪二百三十五，刑三百七十七，除群行剽劫首谋门诛，律重者止枭首。时法官及州县多为重枷，复以縋石悬於囚颈，伤肉至骨，勒以诬服，吏以为能。帝闻而伤之，乃制： 非大逆有明证而不款辞者，不得大枷。 律： 枉法十疋，义赃二百疋，大辟。 既颁禄制，更定义赃一疋，枉法无多少，皆死。赇谒之路殆绝。帝哀矜庶狱，罪人多全命徙边。其后，又诏： 犯死罪，若父母、祖父母年老，更无成丁子孙，又无周亲者，仰按后列奏以待报，著之令。 
宣武帝正始初，尚书令高肇等奏曰： 杖之小大，鞭之长短，令有定式，但枷之轻重，先无成制。请造大枷长丈三尺，喉下长丈，通颊木各方五寸，以拟大逆外叛。 自是枷杖之制，颇有定准。法例律： 五等爵及在官品令从第五以上，皆当刑二岁。免官者，三载之后听仕，降先阶一等。 邢峦奏： 官人若有罪本除名，以职当刑，犹有馀资，得降阶而叙。至於五等封爵，除刑若尽，永即甄削，便同之除名，於例实爽。愚谓至王公以下，有封邑，罪除名，三年之后，宜各降本爵一等，王及郡公降为县公，公为侯，侯为伯，伯为子，子为男，至於县男则降为乡男。五等爵者，并依此而降，至於散男。其乡男、散男，无可降授者，三年之后，听依其本品之资出身。 从之。
齐神武秉东魏政，迁都於邺，群盗颇起，遂立严制：诸强盗杀人者，首从皆斩，妻子、同籍配为乐户。其不杀人，及赃不满五疋，魁首斩，从者死，妻子亦为乐户。小盗赃满十疋以上，魁首死，妻子配驿，从者流。
北齐文宣帝受禅后，命群官刊定魏朝麟趾格。又议造齐律，积年不成。其决狱犹依魏旧。
武成帝河清三年，尚书令、赵郡王叡等，奏上齐律十二篇：一曰名例，二曰禁卫，三曰婚户，四曰擅兴，五曰违制，六曰诈伪，七曰斗讼，八曰贼盗，九曰捕断，十曰毁损，十一曰厩牧，十二曰杂。其定罪九百四十九条。又上新令三十卷，大抵采魏、晋故事。其制，刑名五：一曰死，重者轘之，（轘音患。）其次枭首，并陈尸三日，无市者列於乡亭；其次斩刑，殊身首；其次绞刑，死而不殊。凡四等。二曰流刑，谓论犯可死，原情可降，鞭笞各百，髡之，投於边裔，以为兵卒，未有道里之差；其不合远配者，男子长徒，女子配舂，并六年。三曰刑罪，即耐罪也。有五岁、四岁、三岁、二岁、一岁之差，凡五等。各加鞭百。其五岁者，又加笞八十，四岁者六十，三岁者四十，二岁者二十，一岁者无笞。并锁输作左校而不髡。无保者钳之。妇人配舂及掖庭织。四曰鞭，有百、八十、六十、五十、四十之差，凡五等。五曰杖，有三十、二十、一十之差，凡三等。当加者上就次，当减者下就次。赎罪旧以金，皆代以中绢，死百疋，流九十二疋，刑五岁七十八疋，四岁六十四疋，三岁五十疋，二岁三十六疋。各通鞭笞论。一岁无笞，则通鞭二十四疋。鞭杖每十，赎绢一疋，至鞭百则绢十疋。无绢之乡，皆准绢收钱。自赎笞十以上至死，又为十五等之差。当加减次，如正决法。合赎者，谓流内官及爵秩比视、老小阉痴并过失之属。犯罚绢一疋及杖十以上，皆名为罪人。盗及杀人而亡者，即悬名注籍，甄其一房配驿户。宗室则不注盗，不入奚官，不加宫刑。自犯流罪以下合赎者，及妇人犯刑以下，侏儒、笃疾、残废非犯死罪，皆颂系之。罪刑年者锁，无锁以枷，流罪以上加杻械，死罪者桁之。（桁，户郎反。）决流刑鞭笞者，鞭其背。五十，一易执鞭人。鞭鞘皆用熟皮，削去廉棱。鞭疮长一尺。笞者笞臀，而不中易人。杖长三尺五寸，大头迳二分半，小头迳一分半。决三十以下者，杖长四尺，大头迳三分，小头迳二分。在官犯罪，鞭杖十为一负，闲局六负为一殿，平局八负为一殿，繁局十负为一殿，加於殿者，复计为负焉。又列重罪十条：一曰反逆，二曰大逆，三曰叛，四曰降，五曰恶逆，六曰不道，七曰不敬，八曰不孝，九曰不义，十曰内乱。其犯十者，不在八议论赎之限。是后法令明审，科条简要，又敕仕门子弟，常讲习之，故齐人多晓法律。其不可为定法者，别制权令二卷，与之并行。（具舞紊篇。）
后周文帝秉西魏政令，有司斟酌今古通变，修撰新律。
革命后，武帝保定三年，司宪大夫拓拔迪奏新律，谓之大律，凡二十五篇：一曰刑名，二曰法例，三曰祀享，四曰朝会，五曰婚姻，六曰户禁，七曰水火，八曰兴缮，九曰卫宫，十曰市廛，十一曰斗竞，十二曰劫盗，十三曰贼叛，十四曰毁亡，十五曰违制，十六曰关津，十七曰诸侯，十八曰厩牧，十九曰杂犯，二十曰诈伪，二十一曰请求，二十二曰告言，二十三曰逃亡，二十四曰系讯，二十五曰断狱。大凡定罪千五百三十七条。其制罪：一曰杖刑五，自十至五十。二曰鞭刑五，自六十至於百。三曰徒刑五，徒一年者鞭六十，笞十：徒二年者，鞭七十，笞二十；徒三年者，鞭八十，笞三十；徒四年者，鞭九十，笞四十；徒五年者，鞭百，笞五十。四曰流刑五，流卫服，去皇畿二千五百里者，鞭百，笞六十；流要服，去皇畿三千里者，鞭百，笞七十；流荒服，去皇畿三千五百里者，鞭百，笞八十；流镇服，去皇畿四千里者，鞭百，笞九十；流藩服，去皇畿四千五百里者，鞭百，笞百。五曰死刑五，一曰磬，二曰绞，三曰斩，四曰枭，五曰裂。五刑之属各有五，合二十五等。不立十恶之目，而重恶逆不道、大不敬、不孝、不义、内乱之罪也。凡恶逆，肆之三日。盗贼群攻乡邑及入人家者，杀之无罪。若报雠者，造於法（造，七报反。）而自杀之，不坐。经为盗者，注其籍，唯皇宗则否。凡死罪枷而拲，流罪枷而梏，徒罪枷，鞭罪桎，杖罪散以待断。皇族及有爵者，死罪以下锁之，徒以下散之。狱成将杀者，书其姓名及其罪於拲，而杀之市。唯皇族与有爵者隐狱。其赎杖刑五，金一两至五两。赎鞭刑五，金六两至十两。赎徒刑，一年金十二两，二年十五两，三年一斤二两，四年一斤五两，五年一斤八两。赎流刑，一斤十二两，俱役六年，不以远近为差等。赎死刑，金二斤。鞭者以百为限。加笞者，合二百止。应加鞭、笞者，皆先笞后鞭。妇人当笞者，听以赎论。徒输作者，皆任其所能而役使之。杖十以上，当加者上就次，数满乃坐。当减者，死罪流藩服，藩服以下俱至徒五年，五年以下各以一等为差。为盗贼及谋反、大逆、降、叛、恶逆罪当流者，皆甄一房配为杂户。其为盗贼事发逃亡者，悬名注配。若再犯徒、三犯鞭者，一身永配下役。应赎金者，鞭杖十，收中绢一疋；流徒者，依限岁收绢十二疋；死罪者百疋。其赎刑，死罪五旬，流刑四旬，徒刑三旬，鞭刑二旬，杖刑一旬。限外不输者，归於法。贫者请而免之。大凡定法千五百三十七条。其大略滋章，条流苛密，比於齐法，烦而不要。又初除复雠之法，犯者以杀论。帝又以齐之旧俗，未改昏政，贼盗奸宄，颇乖宪章。其年，又为刑书要制以督之。其大抵持杖群盗一疋以上，不持杖群盗五疋以上，监临主掌自盗二十疋以上，盗及诈请官物三十疋以上，正长隐五户及丁五以上，及地顷以上，皆死。自馀依大律。由是浇诈颇息焉。
宣帝虐忍无度，令撰刑书，谓之刑经圣制。（具峻酷篇。）
隋文帝初，令高颎等更定新律，其刑名有五：一曰死刑二，有绞，有斩。二曰流刑三，有千里，千五百里，二千里；应配者，千里居作二年，千五百里居作二年半，二千里居作三年。三曰徒刑五，有一年，一年半，二年，二年半，三年。四曰杖刑五，自六十至於百。五曰笞刑五，自十至於五十。而蠲除前代鞭刑及枭首轘裂之法。其流徒之罪，怕减从轻，流役六年改为五年，徒刑五年改为三年。唯大逆谋反叛者，父子兄弟皆斩，家口没官。又置十恶之条，多采齐之制，而颇有损益：一曰谋反，二曰谋大逆，三曰谋叛，四曰恶逆，五曰不道，六曰大不敬，七曰不孝，八曰不睦，九曰不义，十曰内乱。十恶及故杀人狱成者，虽会赦，犹除名。其在八议之科及官品第七以上犯罪，皆例减一等。其品第九以上犯者，听赎。应赎者，皆以铜代绢。铜一斤为负，负十为殿。笞十者铜一斤，加至杖百则十斤。徒一年赎铜二十斤，每等则加铜十斤，三年则六十斤矣。流千里赎铜八十斤，每等则加铜十斤，二千里则百斤矣。二死皆赎铜百二十斤。犯私罪以官当徒者，五品以上，一官当徒二年；九品以上，一官当徒一年；当流者，三流同，皆比徒三年。若犯公罪者，徒各加一年，当流者各加一等。其累徒过九年者，流二千里。自前代相承，有司讯考，皆以法外。或有用大棒束杖，车辐鞵底，压踝杖桄之属。尽除之。讯囚不得过二百，枷杖大小，咸为之程品，行杖者不得易人。又敕四方，敦理辞讼。有枉屈县不理者，令以次经郡及州，至省仍不理，乃诣阙申诉。有所未惬，听挝登闻鼓，有司录状奏之。帝又每季亲录囚徒。常以秋分之前，省阅诸州申奏罪状。后因览刑部奏，断狱数犹至万条，以为律尚严密，故人多陷罪。又敕苏威、牛弘等更定新律，除死罪八十一条，流罪百五十四条，徒、杖等千馀条，定留唯五百条，凡十二卷。一曰名例，二曰卫禁，三曰职制，四曰户婚，五曰厩库，六曰擅兴，七曰贼盗，八曰斗讼，九曰诈伪，十曰杂律，十一曰捕亡，十二曰断狱。自是刑网简要，疏而不失。於是置律博士弟子员。断决大狱，皆先牒明法，定其罪名，然后依断。其后，帝以用律者多致踳驳，罪同论异，诏诸州死罪不得便决，悉移大理按覆，事尽，然后上取奏裁。十三年，改徒及流并为配防。十五年制，死罪者三奏而后决。帝无学，以文法绳下。诸州有主典盗仓粟者，差人驰驿斩之。又於殿前决人，或有盗一钱亦死。（具峻酷篇。）
炀帝即位，以文帝禁网深刻，又敕修律令，除十恶之条。时斗秤皆小旧二倍，其赎铜亦加三倍为差，杖百则三十斤矣；徒一年者六十斤，每等加三十斤为差，三年则百八十斤矣；流无异等，赎二百四十斤；二死同赎三百六十斤。旧制，衅门子弟，不得居宿卫近侍之官。帝下制曰： 诸犯罪被戮之门，周以下亲，仍令合仕，听参宿卫近侍之官。 三年，新律成，凡五百条，为十八篇。诏施行之，谓之大业律。一曰名例，二曰卫宫，三曰违制，四曰请求，五曰户，六曰婚，七曰擅兴，八曰告劾，九曰贼，十曰盗，十一曰斗，十二曰捕亡，十三曰仓库，十四曰厩牧，十五曰关市，十六曰杂，十七曰诈伪，十八曰断狱。其五刑之内，降从轻典者二百馀条。其枷杖、决罚、讯囚之制，盖并轻於旧。是时百姓久厌苛刻，喜於刑宽。其后，帝外征四夷，内穷嗜欲，兵革岁动，赋敛繁滋，盗贼蜂起，更为严制。
