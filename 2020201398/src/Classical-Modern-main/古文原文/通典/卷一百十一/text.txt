<strong>礼七十一开元礼纂类六吉礼三</strong>
皇帝春分朝日於东郊（秋分夕月於西郊及摄事附）
斋戒
前祀五日，皇帝散斋三日，致斋二日，如圆丘仪。诸应祀之官斋戒，如别仪。
陈设
前祀二日，尚舍直长施大次於外壝东门之内道北，南向，（摄事，卫尉设祀官、公卿次於东壝之外道南，北向西上。）尚舍奉御铺御座。卫尉设陈馔幔於内壝东门之外道南，北向。设文武侍臣次。又设祀官及从祀群官、诸州使人、蕃客等次。（摄事无御座及文武侍臣至蕃客等次。）太乐令设宫悬之乐於坛南内壝之内，设歌钟歌磬於坛上，如圆丘之仪。右校扫除坛之内外。郊社令积柴於燎坛，（其坛於神坛之右，内壝之外。）方八尺，高一丈，开上，南出户，方三尺。
前祀一日，奉礼设御位及望燎位，祀官、从祀群官、诸州使人、蕃客等位於内壝之内，皆如圆丘之仪。（摄则设祀官、公卿位内壝内道北，执事位於道南，馀同圆丘。）设酒樽之位，太樽二，著樽二，罍一，在坛上，於东南隅，北向。（樽皆置於坫，加勺幂，设爵於樽下。）设御洗於坛南陛东南，亚献之洗又於东南，俱北向。罍水在洗东，篚在洗西，南肆。（篚实以巾爵。）执樽罍篚幂者，各立於樽罍篚幂之后。设玉币之篚於坛上樽坫之所。晡后，谒者引光禄卿诣厨视濯溉，又谒者引诸祀官诣厨省馔具讫，俱还斋所。
祀日未明十刻，太官令帅宰人以鸾刀割牲，祝史以豆取毛血置於馔所，遂烹牲。（大明青牲一，夜明白牲一。）未明五刻，太史令、郊社令升设大明（夕月则夜明，下仿此。）神座於坛上北方，南向，席以稿秸，设神位於座首。
銮驾出宫（如圆丘之仪。）
奠玉帛
祀日未明三刻，诸祀官各服其服。郊社令、良酝令各帅其属入实樽罍玉币。（凡樽之次，太樽为上，实以醴齐；著樽次之，实以盎齐；罍樽实以清酒。其玄酒各实於上樽，罍樽无玄酒。礼神之玉以珪有邸。其币大明以青，夜明以白。）太官令帅进馔者实诸笾豆簋簠，入设於内壝东门之外馔幔内。
未明二刻，奉礼帅赞者先入就位，赞引引御史、太祝及令史与执樽罍篚幂者入自东门，当坛南，重行北面，以西为上。（凡引导者每曲一逡巡。）立定，奉礼曰： 再拜。 赞者承传，（凡奉礼有词，赞者皆承传。）御史以下皆再拜。讫，执樽者升自东陛，立於樽所，坛下执罍洗篚幂者各就位。赞引引御史、太祝诣坛东陛，升，行扫除於上，令史、祝史行扫除於下，讫，引降就位。
驾将至，谒者、赞引各引祀官及从祀群官、诸国蕃客使先置者，俱就门外位。
驾至大次门外，回辂南向，将军降立於辂右。侍中进当銮驾前，跪奏称： 侍中臣某言，请降辂。 俯伏，兴，还侍位。皇帝降辂，之大次。通事舍人引文武五品以上从祀之官，皆就门外位。太乐令帅工人、二舞次入就位，文舞入陈於悬内，武舞立於悬南道西。谒者引司空入就位。立定，奉礼曰： 再拜。 司空再拜讫，谒者引司空诣坛东陛，升，行扫除於上，降，行乐悬於下，讫，引出就位。
皇帝停大次半刻顷，通事舍人分引从祀文武群官、介公、酅公、诸国客使先入就位。太常博士引太常卿立於大次门外，当门北向。
侍中版奏： 外办。 皇帝服玄冕出次，华盖侍卫如常仪。（侍中负宝陪从如式。）博士引太常卿，太常卿引皇帝，（凡太常卿前导，皆博士先引。）至南内壝门外。殿中监进大珪，尚衣奉御又以镇珪授殿中监，殿中监受，进，皇帝搢大珪，执镇珪。华盖仗卫停於门外，近侍者从入如常，谒者引礼部尚书、太常少卿陪从如常。皇帝至版位，西面立。（每立定，太常卿与博士退立於左。）谒者、赞引各引祀官次入就位。立定，太常卿前奏称： 请再拜。 退复位。皇帝再拜。奉礼曰： 众官再拜。 在位者皆再拜。
太常卿前奏： 有司谨具，请行事。 （摄则初司空入，谒者、赞引各引祀官以次入就位，赞拜讫，谒者进太尉之左曰 请行事 。献皆以太尉为初献，下仿此。）退复位。协律郎跪，俯伏，举麾，（凡取物者，皆跪俯伏而取以兴。奠物则奠讫俯伏而后兴。）鼓柷，奏元和之乐，乃以圜锺之均，作文舞之舞乐，舞六成，偃麾，戛敔，乐止。（凡乐皆协律郎举麾，工鼓柷而后作，偃麾戛敔而后止。）太常卿前奏称： 请再拜。 退复位。（摄则奉礼赞曰 众官再拜 。）皇帝再拜。奉礼曰： 众官再拜。 在位者皆再拜。
太祝取玉币於篚，立於樽所。太常卿引皇帝，太和之乐作，（皇帝每行皆作太和之乐。）皇帝诣坛，升自南陛，侍中、中书令以下及左右侍卫量人从升，（以下皆如之。）皇帝升坛，北向立，乐止。（摄则谒者引太尉升奠。）太祝加玉於币以授侍中，侍中奉玉币东向进，皇帝搢镇珪，受玉币。（每受物，搢镇珪，奠讫执珪，俯伏，兴。）登歌，作肃和之乐，乃以大吕之均。太常卿引皇帝进，北面跪奠於大明（夕月云夜明。）神座，俯伏，兴，太常卿引皇帝少退，北面再拜讫，登歌止。太常卿引皇帝，乐作，皇帝降自南陛，还版位，西向立，乐止。（摄则谒者引太尉。）
初群官拜讫，祝史奉毛血之豆立於门外，於登歌止，祝史奉毛血入，升自南陛，太祝迎取於坛上，进奠於神座前，太祝与祝史退立於樽所。
进熟
皇帝既升奠（摄则太尉既升奠。）玉币，太官令出，帅进馔者奉馔陈於内壝门外，谒者引司徒出，诣馔所，司徒奉俎。
初皇帝既入至位乐止，太官令引馔入，俎初入门，雍和之乐作，以黄锺之均，馔至陛，乐止。祝史进，彻毛血之豆，降自东陛以出。馔升南陛，太祝迎引於坛上，设於神座前。（笾豆，盖幂先彻，乃升。簋簠既奠，卻其盖於下。）设讫，谒者引司徒以下降自东陛，复位，太祝还樽所。
太常卿引皇帝诣罍洗，乐作。（其盥洗之仪如圆丘。）太常卿引皇帝，乐作，皇帝诣坛，升自南陛，乐止。谒者引司徒升自东陛，立於樽所，斋郎奉俎从升，立於司徒之后。太常卿引皇帝诣樽所，执樽者举幂，侍中赞酌醴齐讫，寿和之乐作，（皇帝每酌献及饮福，皆作寿和之乐。）太常卿引皇帝少退，北向立，乐止。太祝持版进於神座之右，东面跪读祝文曰： 维某年岁次月朔日，子嗣天子臣某，（摄则云 谨遣太尉封臣名 。）敢昭告於大明：惟神宣布太阳，照临下土，动植咸赖，幽隐无遗。时惟仲春，敬遵常礼，（夜明云 昭著玄象，辉耀阴精，理历授时，仰观取则，爰兹仲秋，用率常礼 。）谨以玉帛牺齐，粢盛庶品，祗祀於神，尚飨。 讫，兴。皇帝再拜。初读祝文讫，乐作，太祝进奠版於神座，还樽所，皇帝拜讫，乐止。
太祝以爵酌上樽福酒授侍中，侍中受爵西向进，皇帝再拜受爵，跪，祭酒，啐酒，奠爵，俯伏，兴。太祝帅斋郎进俎，太祝减神前胙肉加於俎，太祝持俎以授司徒，司徒奉俎西向进，皇帝受以授左右。（摄则太尉受以授斋郎。）谒者引司徒降复位。皇帝跪取爵，遂饮，卒爵，侍中进受爵以授太祝，太祝受爵复於坫，皇帝俯伏，兴，再拜，乐止。太常卿引皇帝，乐作，皇帝降自南陛，还版位，西向立，乐止。
文舞出，鼓柷，作舒和之乐，出讫，戛敔，乐止。武舞入，鼓柷，作舒和之乐，立定，戛敔，乐止。
皇帝献将毕，谒者引太尉诣罍洗，盥手（摄则太尉献将毕，谒者引太常卿下为亚献，皆仿此。）洗匏爵讫，谒者引太尉自东陛升坛，诣著樽所，执樽者举幂，太尉酌盎齐，武舞作。谒者引太尉进大明神座前，北向跪奠爵，兴，谒者引太尉少退，北向再拜。太祝以爵酌罍福酒，进太尉之右西向立，太尉再拜受爵，跪，祭酒，遂饮，卒爵，太祝进受爵复於坫，太尉兴，再拜，谒者引太尉降复位。
初太尉献将毕，谒者引光禄卿（皇帝仪与摄事同以光禄卿为终献。）诣罍洗，盥洗匏爵，升酌盎齐终献，如亚献之仪。讫，谒者引光禄卿降复位。武舞六成，乐止。
舞献俱毕，太祝进彻豆，还樽所。（彻者，笾豆各一少移於故处。）奉礼曰： 赐胙。 赞者唱： 众官再拜。 在位者皆再拜。（已饮福受胙者不拜。）太和之乐作，太常卿前奏称： 请再拜。 退复位。皇帝再拜。奉礼曰： 众官再拜。 在位者皆再拜。乐一成，止。
太常卿前奏： 请就望燎位。 太常卿引皇帝，乐作，（摄则谒者引太尉。）皇帝就望燎位，南向立，乐止。於群官将拜，太祝执篚进神座前，跪取玉币、祝版，斋郎以俎载牲体、黍稷饭、爵酒，兴，降自南陛，南行，经悬内，当柴坛南，东行，自南陛登柴坛，以玉币、祝版、馔物置於柴上户内。讫，奉礼曰： 可燎。 东西各四人以炬燎火。半柴，太常卿前奏： 礼毕。 
太常卿引皇帝还大次，乐作，皇帝出内壝门，殿中监前受镇珪，以授尚衣奉御，殿中监又前受大珪，华盖仗卫如常仪，皇帝入次，乐止。
谒者、赞引引祝官及从祀群官、诸国蕃客以次出。赞引引御史以下俱复执事位，立定，奉礼曰： 再拜。 御史以下俱再拜，赞引引出。工人、二舞以次出。
銮驾还宫（如圆丘之仪。）
◎立春后丑日祀风师
前祀三日，诸应祀之官，散斋二日，致斋一日，并如别仪。
前祀一日，晡后一刻，诸卫令其属，各以其方器服守卫壝门，俱清斋一宿。卫尉设祀官次於东壝之外道南，北向，以西为上。设陈馔幔於内壝东门之外道南，北向。郊社令积柴於燎坛，（其坛在神坛之左，内壝之外。）方五尺，高五尺，开上，南出户。
祀日未明三刻，奉礼郎设祀官位於内壝东门之内道北，执事位於道南，每等异位，俱重行西向，皆以北为上。设望燎位当柴坛之北，南向。设御史位於坛上西南隅，东向，令史陪其后。於坛下设奉礼位於祀官西南，赞者二人在南，差退，俱西向。又设奉礼赞者位於燎坛东北，西向北上。设祀官门外位於东壝之外道南，每等异位，重行北向，以西为上。郊社令帅斋郎设酒樽於坛上东南隅，象樽二置於坫，北向西上。设币篚於樽坫之所。设洗於坛南陛东南，北向，罍水在洗东，篚在洗西，南肆。（篚实以巾爵）执樽罍篚幂者，各位於樽罍篚幂之后。太官令帅宰人以鸾刀割牲，烹於厨。
祀日未明二刻，太史令、郊社令升，设风师神座於坛上近北，南向，席以莞，设神位於座首。
未明一刻，诸祀官各服其服。郊社令、良酝令各帅其属入实樽罍及币。（实以醍齐，其玄酒实於上樽。）太官令帅进馔者实诸笾豆簋簠，入设於内壝东门之外馔幔内。奉礼帅赞者先入就位。赞引引御史、太祝及令史与执樽罍篚幂者入，当坛南，重行北面，以西为上。立定，奉礼曰： 再拜。 赞者承传，（凡奉礼有词，赞者皆承传。）御史以下皆再拜。执樽者升自东陛，立於樽所，执罍洗篚幂者各就位。赞引引御史、太祝诣坛东陛，升，行扫除於上，令史行扫除於下，讫，各引就位。
质明，谒者引祀官，赞引引执事者，俱就门外位，谒者、赞引各引祀官以次入就位。立定，奉礼曰： 众官再拜。 在位者皆再拜。谒者进献官之左白： 有司谨具，请行事。 退复位。太官令出，帅进馔者陈於门外。初太官令出，太祝跪取币於篚，兴，立於樽所。谒者引献官升自南陛，进当神座前，北向立，太祝以币东向进，献官受币，进，北面跪奠於神座，俯伏，兴，少退，北面再拜讫，谒者引献官降复位。太官令引馔入，诣南陛升坛，太祝迎引於坛上，设於神座前。（笾豆，盖幂先彻，乃升。簋簠既奠，卻其盖於下。）设讫，太官令以下降复位，太祝还樽所。
谒者引献官诣罍洗，盥手洗爵讫，谒者引献官自南陛升坛，诣樽所，执樽者举幂，献官酌醍齐讫，谒者引献官进神座前，北向跪奠爵，俯伏，兴，少退，北向立。太祝持版进於神座之右，东面跪读祝文曰： 维某年岁次月朔日，子嗣天子谨遣具位臣姓名，敢昭告於风师：含生开动，必伫振发，功施造物，实彰祀典。谨以制币牺齐，粢盛庶品，明荐於神，尚飨。 讫，兴。献官再拜。太祝进，跪奠版於神座，兴，还樽所。献官拜讫，谒者引献官立於南方，北向。太祝以爵酌福酒，进献官之右，西向立，献官再拜受爵，跪祭酒，遂饮卒爵，太祝进受爵，复於坫，献官俯伏，兴。太祝帅斋郎进俎，太祝跪减神座前胙肉，加於俎，兴，以俎西向进，献官受以授斋郎，谒者引献官降复位。太祝进，跪彻笾豆，还樽所。（彻者，笾豆各一少移於故处。）奉礼曰： 赐胙。 赞唱： 众官再拜。 在位者皆再拜。（已饮福受胙者不拜。）
谒者进献官之左曰： 请就望燎位。 遂引献官就望燎位，南向立。太祝执篚跪取币、祝版，斋郎以俎载牲体、黍稷饭、爵酒，兴，自南陛降坛南行，当柴坛南，东行，自南陛登柴坛，以币、祝版、馔物置柴上户内讫，奉礼曰： 可燎。 东西面各二人以炬燎。火半柴，谒者进献官之左白： 礼毕。 遂引献官出，赞引引执事者以次出。赞引引御史以下俱复执事位，立定，奉礼曰： 再拜。 御史以下皆再拜，赞引引出。
立夏后申日祀雨师
有司行事，祝文曰： 百昌万宝，式仰膏泽，率遵典故，用备常祀。 （其首尾与风师文同。）
立秋后辰日祀灵星
有司行事，祝文曰： 维九穀方成，三时不害，凭兹多祐，介其农穑。 
立冬后亥日祀司中司命司人司禄
於国城西北有司行事。每座象樽二於坛上东南隅，北向，皆有坫，以西为上。设司中、司命、司人、司禄神座於坛上近北，南向，以西为上。
初献司中，祝文曰： 时属安宁，亿兆康乂，用率常礼，报兹祉福。 
次献司命，祝文曰： 赖兹正直，黎庶康宁，资此良辰，用申常礼。 
次献司人，祝文曰： 星纪已周，兆庶宁阜，备兹蠲吉，式荐馨香。 
次献司禄，祝文曰： 玄英纪时，岁事云毕，聿遵典故，脩其常祀。 （饮福及行事如风师之仪。）
