<strong>礼七十七开元礼纂类十二吉礼九</strong>
皇帝皇太子视学
视学前一日，所司洒扫学堂之内外。尚舍设大次於学堂之后，守宫设皇太子次於大次之东，皆随地之宜，并如常仪。尚舍设御座学堂上北壁下，当中南向。监司设讲榻於御座之西，南向。设执读座於前楹间，当讲榻北向。尚舍又设皇太子座於御座东南，西向。设文官三品以上座於皇太子之南，少退，重行，西面北上；设武官三品以上座於讲榻西南，当文官，重行，东面北上。设侍讲座於执读西北，武官之前，东面北上。（其执如意者一人立於侍讲之南，东面。）设论议座於讲榻之前，北面。三馆学官座於武官之后。设脱屦席於西阶下。典仪设版位：皇太子於东阶东南，西面；执经於西阶西南，东面。文官三品以上於皇太子东南，重行，西面北上；武官三品以上於执经西南。侍讲、执读、执如意等於执经之后，重行，东面北上。学生分於文武官之后，皆重行北上。设典仪位於东阶之西，赞者二人在南，差退，俱西面。
出宫
前出宫三日，本司宣摄内外，各供其职。其日，应从驾文武官依时刻集朝堂，诸卫陈设仗卫。侍中版奏： 外办。 皇帝乘马，文武侍从，并如常行幸之仪。驾将至，祭酒帅监官、学官、学生等奉迎於路左。（学生青衿服。）驾至大次门外，降入如常。
视学
皇帝既入大次，执经、侍讲、执读、执如意等及学官各服公服，典仪帅赞者先入就位。谒者、赞引引文武三品以上及执经以下学生等入就堂下位。皇太子立於学堂门外之东，西向，侍卫如常。
侍中版奏： 外办。 皇帝出大次，升自北阶，即御座南向坐。侍臣及近侍量人从升。典仪一人升就东阶上，西面立。舍人引皇太子就位立。（诸卫率、庶子等量人从入，立於皇太子东南，西向北上。）奉礼曰： 再拜。 赞者承传，皇太子以下在位者皆再拜。
侍中跪奏称： 请敕皇太子及公王等升坐。 又侍中称： 制曰可。 侍中诣东阶上，西面称： 敕皇太子及公王等升。 殿上典仪承传，阶下赞者又承传，皇太子以下应坐者皆再拜。讫，通事舍人引皇太子及群官坐者各升座。讫，（其公服者脱履於阶下及降纳皆如常。）执读读所讲经，执经释义。讫，遂行如意。侍讲者执如意就论议座，以次论难。
侍中跪奏： 礼毕。 群官皆起，通事舍人各降堂下位。若有敕赐会，则侍中前承制，降诣堂下宣敕及太官下食案等，并如常仪。皇帝降座，还大次，侍卫如常仪。群官以下会讫皆出。执经以下改服常服。（学生仍青衿服。）
车驾还宫
皇帝既还大次，侍中量时刻版奏： 外办。 皇帝出次，文武官陪从还宫如来仪。初驾出，国子祭酒帅监官、学官、学生等奉辞於路左如常式。
皇太子释奠於孔宣父
（国学释奠、仲春仲秋释奠於齐太公庙并附）
斋戒
皇太子散斋三日於别殿，致斋二日於正殿。前致斋一日，典设郎设皇太子幄座於正殿东序及室内，俱西向。又张帷於前楹下。（殿若无室，张帷为之。）致斋之日质明，诸卫率各勒所部屯门列仗如常。昼漏上水一刻，左庶子版奏： 请中严。 近仗就陈於閤外，通事舍人引宫臣文武七品以上葱褶陪位如式。诸侍卫之官各服其器服，诸侍臣并结珮俱诣閤奉迎。左庶子版奏： 外办。 上水三刻，皇太子服通天冠，绛纱袍，结珮以出，侍卫如常。皇太子即座西向坐，侍臣夹侍如常。一刻顷，左庶子前跪奏称： 左庶子臣某言，请降就斋室。 俯伏，兴，还侍位。皇太子降座入室。文武侍臣各还本司，直卫者如常，典谒引陪位者以次出。
凡应享之官散斋三日，致斋二日。（散斋皆於正寝。致斋一日於本司，一日於享所。其无本司者皆於享所。）近侍之官应从升者及从享群官、监官、学官、学生等各於本司及学馆俱清斋一宿，并如别仪。（国学及齐太公庙将享，馆司先申享日，本司散下其礼，所司随职供办。凡应享之官，散斋三日，致斋二日如别仪，无皇太子散斋以下仪。）
陈设
前享三日，典设郎设皇太子便次於庙东，西向；又设便次於学堂之后，随地之宜。守宫设文武侍臣次各於便次之后，文左武右。设诸次，享官於斋坊之内，从享之官於庙东门之外，随地之宜。（国学设献官以下次於斋坊，太公仪同国学。）
前享二日，太乐令设轩悬之乐於庙庭：东方西方磬虡起北，钟虡次之；北方磬虡起西，钟虡次之。设三镈钟於编悬之间，各依辰位。树路鼓於北悬之间道之左右，植建鼓於三隅。置柷敔於悬内，柷在左，敔在右。设歌钟歌磬於庙堂之上前楹间，北向，磬虡在西，钟虡在东。其匏竹者立於堂下阶间，重行北向，相对为首。（凡悬皆展而编之。）诸工人各位於悬后。右校扫除内外。又为瘗埳於院内堂之壬地，方深取足容物，南出陛。（自设轩悬以下，国学、太公仪并同。）
前享一日，奉礼设皇太子位於东陛东南，西向。（国学设三献位於东门之内道北，执事则道南，西向北上。太公仪同国学。）又设望瘗位於庙堂东北，当埋埳西向。（望瘗与国学同，太公仪并同。）设亚献、终献位於皇太子东南，执事者各位於后，俱重行，西向北上。（国学无亚献以下仪，太公并同。）设御史位於庙堂之下西南，东向，令史陪其后。设奉礼位於乐悬东北，赞者二人在南差退，俱西面。又设奉礼赞者位於埋埳东北，南面东上。设协律郎位於庙堂上前楹之间近西，东向。设太乐令位於北悬之间，北向。（自御史位以下与国学同。太公仪同国学。）设从享官七品以上位（国学则馆官位，太公仪设庙官位。）於乐悬之东，当执事西，南向；监官学官位於乐悬之西，当宫官东向。（国学则设学官位於悬西，当馆官东向。太公庙设庙官位同。）设学生位於宫官、监官、学官之后，俱重行北上。（国学学生位於学官、馆官后，有观者於南门内道左右，相对为首。太公无学生。）设门外位：为亚献、终献位於东门之外道南，执事位於后，每等异位，俱北向西上。（国学设三献门外位如常仪，太公仪与国学同。）监官、学官位於献官东南，（国学则馆官学官位，太公仪庙官位。）从享宫官位於学官之东，俱重行北面，以西为上。设酒樽之位於庙堂之上。先圣牺樽二、象樽二、山罍二在前楹间北向，先师牺樽二、象樽二、山罍二在先圣酒樽之东，俱西上。（樽皆加勺幂，有坫以置爵。其先师之爵同置於一坫。太公及留侯同上。）洗设於东阶东南，亚献之洗又於东南，俱北向；罍水在洗东，篚在洗西，南肆；（篚实以巾爵。）执樽罍篚幂者各位於樽罍篚幂之后。设币篚二各於樽坫之所。典设郎设皇太子座於学堂之上东壁下，西向。监司设讲榻於北壁下，南向。又设执读者座於前楹间，当讲榻北向。守宫设太傅少傅座於皇太子西北，南面东上。（若有令詹事以下坐，则设座於皇太子西南，北向东上。）侍讲者座於执读西北。（执如意者一人立於侍讲之西。）三馆学官非侍讲者座於侍讲者之西，皆北面东上。若有上台三品以上观讲者，设座於侍讲之北，南面东上。设论议座於讲榻之前近南，北面。设脱履席於西阶之南，东向。掌仪设版位：宫官七品以上於东阶东南，西向北上。执经侍讲等於西阶西南。监官及学官非侍讲者於侍讲者之后；若有上台三品以上观讲者，位於执经之北，少退，重行，皆东面北上。学生分位於宫官、学官之后，皆重行北上。又设掌仪位於宫官西北，赞者二人在南，皆西向。（国学无设皇太子座下至此仪。）晡后，郊社令帅斋郎以樽坫罍洗篚幂入设於位。（升堂者自东阶。）谒者引祭酒、司业诣厨视濯溉。（凡导引者每一曲一逡巡。太公仪引三献视濯溉。）赞引引御史诣厨省馔具。（司业以下每事讫，各还斋所。）
享日未明十五刻，太官令帅宰人以鸾刀割牲，祝史以豆取毛血置於馔所，遂烹牲。（其牲用太牢。二正座及先师首俎皆升右胖十一体，左丘明以下折分馀体升之。国学、太公并同。）未明五刻，郊社令帅其属及庙司各服其服，升设先圣神座於堂上西楹间，东向。（国学设神座於庙室内西楹间，东向。太公仪拂神幄。）设先师神座於先圣神座东北，南向西上。（若前堂不容，则又於堂外之东，屈陈而北，东向南上。）席皆以莞。设神位各於座首。（国学仪，其七十二弟子名，已具历代祀先儒篇。太公仪无先圣神座以下至此。）
出宫（国学无此仪，太公同。）
前出宫二日，本司宣摄内外，各供其职。守宫设从享宫官次於东宫朝堂如常。
其日未明，所司依卤簿陈设於重明门外。奉礼设从享宫官位於东宫朝堂如常。文武宫臣七品以上依时刻俱集於次，各服公服。诸卫率各勒所部陈设如式。左庶子版奏： 请中严。 典谒引宫臣各就位。诸侍卫官各服其器服，（左庶子负玺如式。）俱诣閤奉迎。仆进轺车於西閤外，南向。（若须乘辇则听临时进止。）内率一人执刀立於车前，北向。中允一人在侍臣之前，赞者二人在中允之前。左庶子版奏： 外办。 仆奋衣而升，正立执辔。皇太子著具服，远游冠，乘舆以出，左右侍卫如常仪。内率前执辔，皇太子升车，仆立授绥，左庶子以下夹侍如常仪。中允进当车前跪奏称： 请发引。 俯伏，兴，退复位。（凡中允奏请，皆当车前跪奏称 具官臣某言 。讫，俯伏，兴。）车动，中允与赞者夹引以出，内率夹车而趋。出重明门，至侍臣上马所，中允奏称： 请车权停，令侍臣上马。 左庶子前，承令，退称： 令曰诺。 中允退称： 侍臣上马。 赞者承传，文武侍臣皆上马。庶子以下夹侍於车前，赞者在供奉官人内。侍臣上马毕，中允奏称： 请令车右升。 左庶子前承令，退称： 令曰诺。 中允退复位。内率升讫，中允奏称： 请发引。 退复位。皇太子车动，太傅乘车训导，少傅乘车训从，出延喜门，不鸣鼓吹，从享宫臣乘马陪从如常仪。
馈享
享日未明三刻，诸享官各服祭服，诸陪祭之官皆公服，学生青衿服。郊社令、良酝令各帅其属入实樽罍及币。（牺樽实以醴齐，象樽实以盎齐，山罍实以清酒。齐加明水，酒加玄酒，各实於上樽。其币以白，各长一丈八尺。）太官令帅其属实诸笾、豆、簋、簠、俎等。
未明二刻，奉礼帅赞者先入就位。赞引引御史、太祝及令史、祝史与执樽罍篚幂者入自东门，当阶间重行，北向西上。立定，奉礼曰： 再拜。 赞者承传，（凡奉礼有辞，赞者皆承传。）御史以下皆再拜讫，执樽罍篚幂者各就位。赞引引御史、太祝诣东阶升堂，行扫除於上，令史、祝史行扫除於下，讫，引降还斋所。奉礼以下次还斋所。（国学扫除於下讫，引就位，谒者引享官以下俱就门外位，学生就门内位。太公仪无学生位，馀同国学。）皇太子将至，谒者、赞引各引享官及从享学官等俱就门外位，学生皆入就门内位。
皇太子至庙门外，回车南向，内率降立於车右。左庶子进，当车前跪奏称： 左庶子臣某言，请降车。 俯伏，兴，还侍位。皇太子降车，乘舆之便次，侍卫如常。郊社令以祝版进，皇太子署讫，近臣奉出，郊社令受，各奠於坫。（国学无皇太子将至以下至此仪，太公并同。）
未明一刻，谒者、赞引引从享宫官就门外位。奉礼帅赞者先入就位。赞引引御史以下入就位。（国学无谒者以下仪，太公同。）太常令帅工人、二舞次入就位，文舞入陈於悬内，武舞立於悬南道西。（其升堂坐者皆脱履於下，降纳如常。）谒者引祭酒入就位，立定，奉礼曰： 再拜。 祭酒再拜讫，谒者引祭酒诣东阶升堂，行扫除於上，降，行乐悬於下讫，引还本位。初祭酒行乐悬，谒者、赞引各引祭官及陪祭之官次入就位。（国学则谒者引司业，太公仪引亚献。）
皇太子停便次半刻顷，率更令於便次门外，东向。左庶子版奏： 外办。 皇太子出便次，侍卫如常仪。率更令引皇太子至庙东门，中允进笏，皇太子执笏，近侍者从入如常仪。皇太子至版位，西向立。（每立定，率更令退立於左。）率更令前启： 再拜。 退复位。皇太子再拜。奉礼曰： 众官再拜。 众官在位者及学生皆再拜。（其先拜者不拜。）
率更令前启： 有司谨具，请行事。 退复位。（国学，初司业行扫除讫，谒者、赞引各引享官以下学官以上次入就位。立定，奉礼曰： 众官再拜。 众官及学生皆再拜，其先拜者不拜。谒者进祭酒之左白： 有司谨具，请行事。 退复位。无停便次以下仪。太公仪，亚献扫除就位，至入拜讫，谒者白初献。）协律郎跪，俯伏，举麾，（凡取物者皆跪俯伏而取以兴，奠物则奠讫俯伏而后兴。）鼓柷，奏永和之乐，以姑洗之均，（自后堂下接神之乐，皆奏姑洗。）作文舞之舞，乐舞三成，偃麾，戛敔，乐止。（凡乐皆协律郎举麾，工鼓柷而后作，偃麾戛敔而后止。）率更令前启： 再拜。 退复位。皇太子再拜。（国学无率更下至再拜，太公仪并同。）奉礼曰： 众官再拜。 在位者及学生皆再拜。
太祝各跪取币於篚，立於樽所。率更令引皇太子，永和之乐作，（皇太子每行皆作永和之乐。国学引祭酒升东阶，无乐。下仿此。太公庙谒者引初献官。）皇太子自东阶升，左庶子以下及左右侍卫量人从升。（以下皆如之。）皇太子升堂，进先圣神座前，西向立，乐止。太祝以币授左庶子，左庶子奉币北向进，皇太子搢笏受币。（每受物，搢笏，奠讫执笏，俯伏，兴。）登歌，作肃和之乐，以南吕之均。率更令引皇太子进，西面跪奠於先圣神座前，俯伏，兴，率更令引皇太子少退，西向再拜。讫，率更令引皇太子进先师首座前，北向立。又太祝以币授左庶子，左庶子奉币西向进，皇太子受币，率更令引皇太子进，北向跪奠於先师首座，俯伏，兴，率更令引皇太子少退，北向再拜。登歌止。率更令引皇太子，乐作，皇太子降自东阶，还版位，西向立，乐止。
初群官拜讫，各奉毛血之豆立东门外；於登歌止，祝史奉毛血升自东阶，太祝迎取於阶上，进奠於先圣及先师首座前，太祝与祝史退立於樽所。
初皇太子既奠币，太官令出，帅进馔者奉馔陈於东门之外。初皇太子既至位乐止，太官令引馔入。俎初入门，奏雍和之乐，（自后酌献皆奏雍和之乐。）馔至阶，乐止。祝史各进，跪彻毛血之豆，降自东阶以出。馔升，太祝迎引於阶上，各设於神座前。（笾豆盖幂先彻乃升；簋簠既奠，卻其盖於下。）设讫，太官令以下降复位，太祝还樽所。
率更令引皇太子诣罍洗，乐作，皇太子至罍洗，乐止。左庶子跪取匜，兴，沃水；又左庶子跪取盘，兴，承水；皇太子盥手。中允跪取巾於篚，兴，进，皇太子帨手讫，中允受巾跪奠於篚；遂取爵於篚，兴，进，皇太子受爵。左庶子酌罍水，又左庶子奉盘，皇太子洗爵，中允又授巾皆如初。皇太子拭爵讫，左庶子奠盘匜，中允受巾奠於篚皆如常。
率更令引皇太子，乐作，皇太子升自东阶，乐止。诣先圣酒樽所，执樽者举幂，左庶子赞酌醴齐讫，乐作，率更令引皇太子进先圣神座前，西向跪奠爵，俯伏，兴，率更令引皇太子少退，西向立，乐止。太祝持版进於神座之右，北面跪读祝文曰： 维某年岁次月朔日，子皇太子某（国学云 开元神武皇帝谨遣祭酒某封姓名 。下同。太公仪云 谨遣某官某封 。）敢昭告於先圣孔宣父：惟夫子固天攸纵，诞降生知，经纬礼乐，阐扬文教，馀烈遗风，千载是仰，俾兹末学，依仁游艺。谨以制币牺齐，粢盛庶品，祗奉旧章，式陈明荐，以先师颜子等配座，尚飨。 讫，兴，（太公祝云 爰定六韬，载成七德，功业昭著，生灵攸仰，俾兹末学，克奉旧章 云云， 以张留侯等配 。）皇太子再拜。初读祝文讫，乐作，太祝进，跪奠版於神座，兴，还樽所，皇太子拜讫，乐止。
率更令引皇太子诣先师酒樽所，执樽者举幂，左庶子取爵於坫，进，皇太子受爵，左庶子赞酌醴齐，乐作，率更令引皇太子进先师首座前，北向跪奠爵，俯伏，兴，率更令引皇太子少退，北向立，乐止。（皇太子既奠首座爵，馀座皆斋郎助奠，相次而毕。其亚献终献斋郎助奠亦如之。）太祝持版进於先师神座之左，西面跪读祝文曰： 维某年岁次月朔日，子皇太子某敢昭告於先师颜子等七十二贤：爰以仲春，（仲秋。）率遵故实，敬修释奠於先师孔宣父。惟子等或服膺圣教，德冠四科，或光阐儒风，贻范千载。谨以制币牺齐，粢盛庶品，式陈明荐，从祀配神，尚飨。 讫，兴，（齐太公配座张留侯等祝云 惟子等宣扬武教，光赞韬钤，大济生灵，贻范千载 云云。）皇太子再拜。初读祝文讫，乐作，太祝进，跪奠版於神座，兴，还樽所，皇太子拜讫，乐止。
率更令引皇太子诣东序西向立，乐作。太祝各以爵酌上樽福酒，合置一爵，一太祝持爵授左庶子，左庶子奉爵北向进，皇太子再拜受爵，跪祭酒，啐酒，奠爵，兴。太祝各帅斋郎进俎，太祝跪减先圣及先师首座前三牲胙肉，（皆取前脚第二骨。）加於俎。又以笾取稷黍饭，兴。以胙肉各共置一俎上，又以饭共置一笾。太祝以饭笾授左庶子，左庶子奉饭北向进，皇太子受以授左右。太祝又以俎授左庶子，左庶子以次奉进，皇太子每受以授左右。讫，皇太子跪取爵，遂饮卒爵。左庶子进受爵以授太祝，太祝受爵复於坫。皇太子俯伏，兴，再拜，乐止。率更令引皇太子，乐作，皇太子降自东阶，还版位西向立，乐止。
文舞出，鼓柷，作舒和之乐，出讫，戛敔，乐止。武舞入，鼓柷，作舒和之乐，立定，戛敔，乐止。
初皇太子将复位，谒者引国子祭酒（国学谒者引司业，下仿此。太公仪引亚献。）诣罍洗，盥手洗爵讫，谒者引祭酒升自东阶，诣先圣酒樽所，执樽者举幂，祭酒酌盎齐讫，武舞作。谒者引祭酒进先圣神座前，西向跪奠爵，兴，谒者引祭酒少退，西向再拜。谒者引祭酒诣先师酒樽所，取爵於坫，执樽者举幂，祭酒酌盎齐，谒者引祭酒进先师首座前，北向跪奠爵，兴，谒者引祭酒少退，北向再拜讫，谒者引祭酒诣东序西向立。太祝各以爵酌罍福酒，合置一爵，一太祝持爵进祭酒之左，北向立。祭酒再拜，受爵，跪祭酒，遂饮卒爵。太祝进受爵，复於坫。祭酒兴，再拜。谒者引祭酒降复位。
初祭酒献将毕，谒者引司业（国学谒者引博士，下仿此。太公仪引终献。）诣罍洗，盥洗讫，升酌盎齐终献，如亚献之仪。讫，谒者引司业降复位，武舞止。
太祝等各进，跪彻豆，兴，还樽所。（彻者，笾豆各一少移於故处。）奉礼曰： 赐胙。 赞者唱： 众官再拜。 在位者及学生皆再拜。（已饮福者不拜。）永和之乐作，率更令前启： 再拜。 退复位。皇太子再拜。（国学无率更令至再拜，太公仪同国学。）奉礼曰： 众官再拜。 在位者及学生皆再拜，乐一成止。
率更令前启： 请就望瘗位。 率更令引皇太子就望瘗位，西向立。（国学谒者引祭酒，太公仪引初献。）奉礼帅赞者转就瘗埳东北位。初在位者将拜，太祝各执篚进神座前，跪以篚取币，降自西阶，诣瘗埳，以币置於埳讫，奉礼曰： 可瘗。 埳东西厢各四人窴土。半埳，率更令前启： 礼毕。 （国学、太公仪进初献之左白云。）
率更令引皇太子出门，还便次，乐作，（国学谒者遂引祭酒出，无率更下至乐作，太公仪同。）皇太子出门，乐止。中允进受笏，侍卫如常仪。（国学无皇太子出门等仪，太公仪同。）谒者、赞引各引亚献以下以次出。初白礼毕，奉礼帅赞者还本位。赞引引御史、太祝以下俱复执事位，立定，奉礼曰： 再拜。 御史以下皆再拜讫，赞引引出。学生以次出。其祝版燔於斋坊。
讲学（国学仪无，齐太公同。）
皇太子既入便次，改服常服，执经、侍讲、执读、执如意等及三馆学官并服公服，学生仍青衿服，馀皆常服。掌仪帅赞者先入就位。谒者各引群官及学生等次入就位。
左庶子版奏： 外办。 皇太子乘舆出便次，（若须乘马，临时听进止。）侍卫如常仪，至学堂后，降舆，升自北阶，即座坐。（左右侍卫量人从升。太傅、少傅各就座坐。）掌仪曰： 再拜。 赞者承传，群官及学生等在位者皆再拜。（执经不拜。）
左庶子跪奏： 请令执经等升。 俯伏，兴。又左庶子称： 令曰诺。 左庶子退，降诣西阶下，立於执经等之前，北面宣令曰： 执经以下并升坐。 应坐者皆再拜。（执经不拜。）通事舍人引执经以下升，各就座坐。（其升坐者皆脱履如式。）讫，执读读所讲经，执经释义讫，执如意者以如意授侍讲，侍讲兴受，进诣论议座，北面问所疑，执经为通之。讫，兴，退以如意授执者，退还本座。执如意者以如意次授诸侍讲者，皆如上仪。
总讫，左庶子跪奏： 礼毕。 群官皆起，通事舍人各引降复堂下位。皇太子降座，降自北阶，入学堂后便次。群官以次出。执经以下改服常服。（学生仍青衿服。）
还宫
皇太子既入便次，左庶子版奏： 请解严。 （将士不得辄离部伍。）皇太子改服公服，停便次一刻顷，搥一鼓为一严，有司转仗卫於还涂如来仪。二刻顷，又搥二鼓为再严，左庶子版奏： 请中严。 国子祭酒以下学生以上并出，就学外道左奉辞。三刻顷，又搥三鼓为三严，仆进轺车於门外如常。
左庶子版奏： 外办。 皇太子乘舆出次，至学门外降舆乘车，侍卫如常。左庶子奏请及车右升降、侍臣上马、文武陪从皆如来仪。车动，鼓吹振作如式。至国子祭酒以下奉辞处，权停车，国子祭酒以下皆再拜，通事舍人承令宣劳及拜皆如常。车至城隅，鼓吹止。过庙，鼓吹作，至延喜门，鼓吹止。入延喜门，铙吹作。至重明门，宫官文武俱下马，皇太子乘车入，太傅少傅还。皇太子至殿门，回车南向。左庶子跪奏： 请降车。 俯伏，兴。皇太子降车，乘舆入，侍臣从。至閤门，左庶子版奏： 请解严。 将士还本所。
皇太子束脩（国学束脩附）
束帛一篚，（五匹。）酒一壶，（二斗。）脩一案，（五脡。）
其日平明，皇太子服学生之服，（学生青衿服。国学仪并言学生，下仿此。）至学门外。博士公服，执事者引立於学堂东阶下，西面。相者引皇太子（国学赞礼者引学生，下仿此。）立於门外之东，西面。（不自同於宾客。）陈束帛、壶酒、脯案於皇太子之西南，当门北向，重行西上。
将命者出立於门西，东向曰： 敢请事。 皇太子少进曰： 某方受业於先生，敢请见。 将命者入告。博士曰： 某也不德，请皇太子无辱。 （若已封王则云 请王无辱 。学生云 请子无辱 。下仿此。）将命者出告。皇太子曰： 某不敢为仪，敢固请。 将命者入告。博士曰： 请皇太子就位，某敢见。 将命者出告。皇太子曰： 某不敢以视宾客，请终赐见。 将命者入告。博士曰： 某辞不得命，敢不从。 将命者出告。
执篚者以篚东面授皇太子，皇太子执篚。博士降俟於东阶下，西面。相者引皇太子，执事者奉壶酒脩案以从。皇太子入门而左，诣西阶之南，东面。奉酒脩者立於皇太子西南，东面北上。皇太子跪奠篚，再拜。博士答再拜。皇太子还避，遂进，跪取篚，相者引皇太子进博士前，东面授币；奉壶酒脩案者从奠於博士前。博士受币，执事者取酒脩币以东。相者引皇太子立於阶间近南，北面。奉酒脩者出。皇太子拜讫，相者引皇太子出。
