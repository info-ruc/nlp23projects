<strong>礼七十三开元礼纂类八吉礼五</strong>
皇帝仲春仲秋上戊祭大社（摄事附）
斋戒（如前祭方丘仪。）
陈设
前祭三日，尚舍直长施大次於社宫西门之外道北，南向，尚舍奉御铺御座。卫尉设文武侍臣次於大次之后，文官在左，武官在右，俱南向。设诸祭官次於斋坊之内。（摄事无设大次仪，但守宫设祭官次。）三师於北门之外，道西，诸王於三师之北，俱东向南上。文官从一品以下九品以上於斋坊南门之外，重行，东向北上；介公、酅公於北门之外道东，西向，以南为上。诸州使人，东方南方於诸王西北，东面；西方北方於介公、酅公东北，西面：俱重行南上。武官三品以下九品以上於东门之外道北，南向，以西为上。诸国之客於东门之外，东方南方於武官东北，南向；西方北方於道南，北向：俱以西为上。（摄事无三师以下至此仪。）
前祭二日，太乐令设宫悬之乐於坛北，东方西方磬虡起南，钟虡次之；南方北方磬虡起东，钟虡次之。设十二镈钟於编悬之间，各依辰位。树灵鼓於南悬之内，道之左右。植建鼓於四隅。置柷敔於悬内。（柷在左，敔在右。）设歌钟歌磬各於坛上近北，南向，皆磬虡在东，钟虡在西。其匏竹者各立於坛下，重行南向，相对为首。（凡悬皆展而编之。）诸工人各位於悬后，东方西方以南为上，南方北方以东为上。右校清扫内外。又为瘗埳二於南门之内，於稷坛西南，（摄事为埋坎二於乐悬之北。）方深取足容物，北出陛。
前祭一日，奉礼设御位北门之内，当社坛之北，南向。（将祭，奉礼郎一人守之，在版位东北立五步所，南向。）又设望瘗位西门之内，当瘗埳，南向。（摄事无御位以下至此仪。）设祭官、公卿位於西门之内道北，执事位於其后少北，每等异位，俱重行东面，以南为上。设御史位於坛上，正位於太社坛东北隅，西向；副位於太稷坛西北隅，东向。（摄事令史陪后。）设奉礼位於乐悬西北，赞者二人在北，差退，俱东面南上。又设奉礼、赞者位於瘗埳西北，东向北上。（摄事无奉礼位。）设协律郎位各於坛之上东北隅，俱西向。设太乐令位於南悬之间，南向。设从祭官位、三师位於北门之内道西，诸王位於三师之西，俱南面东上。设介公、酅公位於道东，南面西上。文官从一品以下九品以上位於执事北，每等异位，俱重行东向；武官三品以下九品以上位於东方，值文官，每等异位，重行西向：皆以南为上。诸州使人位，东方南方於北门之内道西，於诸王西北，重行南向，以东为上；西方北方於道东，於介公、酅公东北，重行南向，以西为上。诸蕃客位於北门之内，东方南方於诸州使人之西，每国异位，俱重行南面，以东为上；西方北方於诸州使人之东，每国异位，俱重行南面，以西为上。
设门外位。祭官、公卿以下皆於西门之外道南，每等异位，重行北向，以东为上。三师位於北门之外道西，诸王於三师之北，俱东向；介公、酅公位於道东，西向：皆以南为上。文官从一品以下九品以上位西门之外，祭官之南，每等异位，重行北面，以东为上；武官三品以下九品以上位於东门之外道北，每等异位，重行南面，以西为上。诸州使人位，东方南方於诸王西北，重行东面；西方北方於介公、酅公东北，西面：俱南上。设诸国客位，东方南方於武官东北，每国异位，俱重行南向；西方北方於道南，每国异位，重行北向：皆以西为上。（摄事无三师北门内位至此仪，但设祭官门外之位。）
设酒樽之位。太社太樽二、著樽二、罍二在坛上西北隅，南向；设后土氏象樽二、著樽二、罍二於太社酒樽之西。俱南向东上，各置於坫，皆加勺幂。（爵皆置於樽下。）设太稷后稷酒樽於其坛上，如太社后土之仪。设御洗各於太社太稷坛之西北，南向，亚献之洗又各於西北，南向，俱罍水在洗西，篚在洗东，北肆，（篚实以巾爵。）执樽罍篚幂者位於樽罍篚幂之后。各设玉币之篚於坛上樽坫之所。
晡后，谒者引光禄卿诣厨省馔具讫，还斋所。
祭日未明十刻，太官令帅宰人以鸾刀割牲，祝史以豆取毛血，（摄事斋郎取毛血。）置於馔所，遂烹牲。（牲皆用黝。）
未明五刻，太史令、郊社令各服其服，升设太社太稷神座，各於坛上近南，北向。设后土氏神座於太社神座之右，后稷氏神座於太稷神座之左，俱东向，席皆以莞。设神位各於座首。
銮驾出宫（如方丘之仪。）
奠玉帛
祭日未明三刻，诸祭官各服其服。郊社令、良酝令各帅其属入实樽罍玉币。（太樽为上，实以醴齐；著樽次之，实以盎齐；山罍为下，实以清酒。配座之樽亦如之。齐加明水，酒加玄酒，各实於上樽。礼神之玉，太社太稷俱以两珪有邸。币皆以玄。）太官令帅进馔者实诸笾豆簠簋，皆设於神厨。
未明二刻，奉礼帅赞者先入就位。赞引引御史、诸太祝及令史、祝史与执樽罍篚幂者入自西门，当太社坛北，重行南面，以东为上。（凡引导者每曲一逡巡。）立定，奉礼曰： 再拜。 赞者承传，（凡奉礼有词，赞者皆承传。）御史以下皆再拜。讫，执樽者各升自西陛，立於樽所，执罍洗篚幂者各就位。赞引引御史、诸太祝诣太社坛西陛，升，行扫除於上，令史、祝史行扫除於下。降，又诣太稷坛行扫除，如太社之仪。讫，各引就位。驾将至，谒者、赞引各引祭官，通事舍人分引从祭群官、客使先置者，俱就门外位。
驾至大次门外，回辂南向，将军降，立於辂右。侍中进，当銮驾前跪奏称： 侍中臣某言，请降辂。 俯伏，兴，还侍位。皇帝降辂，之大次。谒者引文武五品以上从祭群官皆就门外位。（摄事，谒者、赞引引祭官各就位，无驾将至至此仪。）太乐令帅工人、二舞次入就位，文舞入陈於悬内，武舞立於悬北道东。谒者引司空入就位，立定，奉礼曰： 再拜。 司空再拜讫，谒者引司空诣坛西陛，升，行扫除於上，升稷坛亦如之。讫，降，行乐悬於下。讫，引就门外位。
皇帝停大次半刻顷，谒者、赞引各引祭官，通事舍人分引从祭文武群官、介公、酅公、诸国客使先入就位。太常博士引太常卿立於大次门外，当门北向。
侍中版奏： 外办。 皇帝服绣冕出次，华盖侍卫如常仪。（侍中负玺陪从如式。）博士引太常卿，太常卿引皇帝，（凡太常卿前导，皆博士先引。）至社宫西门外。殿中监进大珪，尚衣奉御又以镇珪授殿中监，殿中监受进。皇帝搢大珪，执镇珪，华盖仗卫停於门外，近侍者从入如常仪。谒者引礼部尚书、太常少卿陪从如常。皇帝至版位，南向立。（每立定，太常卿与博士退立於左。）谒者、赞引各引祭官次入就位。立定，太常卿前奏称： 请再拜。 退复位。皇帝再拜。奉礼曰： 众官再拜。 在位者皆再拜。（其先拜者不拜。）
太常卿前奏： 有司谨具，请行事。 退复位。（摄事，谒者白太尉。下仿此。）协律郎跪，俯伏，举麾，（凡取物者，跪俯伏而取以兴。奠物则跪奠讫，俯伏而后兴。）鼓柷，奏顺和之乐，乃以函钟为均，文舞八成，偃麾，戛敔，乐止。（凡乐，皆协律郎举麾，工鼓柷而后作，偃麾戛敔而后止。）太常卿前奏称： 请再拜。 退复位。皇帝再拜。奉礼曰： 众官再拜。 在位者皆再拜。
诸太祝俱取玉币於篚，各立於樽所。太常卿引皇帝，太和之乐作，（皇帝每行，皆作太和之乐。）皇帝诣太社坛，升自北陛，侍中、中书令下及左右侍卫量人从升，（以下皆如之。）皇帝升坛，南向立，乐止。太祝加玉於币以授侍中，侍中奉玉币西向进，皇帝搢镇珪，受玉帛。（凡授物，皆搢镇珪，奠讫，执珪，俯伏，兴。）登歌，作肃和之乐，乃以应钟之均。太常卿引皇帝进，南向跪奠於太社神座，俯伏，兴，太常卿引皇帝少退，南向再拜，太常卿引皇帝立於东方，西向。太祝以币授侍中，侍中奉币南向进，皇帝受币，太常卿引皇帝进，西向跪奠於后土氏神座，俯伏，兴，太常卿引皇帝少退，西向再拜讫，登歌止。
太常卿引皇帝降自北陛，乐作，太常卿引皇帝诣太稷坛，升自北陛，南向立，乐止。太祝加玉於币以授侍中，侍中奉玉帛西向进，皇帝受玉帛，登歌作，太常卿引皇帝进，南向跪奠於太稷神座，俯伏，兴，太常卿引皇帝少退，南向再拜讫，太常卿引皇帝立於东方，西向。又太祝以币授侍中，侍中奉币南向进，皇帝受币，太常卿引皇帝进，西向跪奠於后稷氏神座，俯伏，兴，太常卿引皇帝少退，西向再拜讫，登歌止。太常卿引皇帝降自北陛，乐作，皇帝还版位，南向立，乐止。
初群官拜讫，祝史各奉毛血之豆立於门外，於登歌止，祝史奉毛血入，各由其陛升，诸太祝迎取於坛上，俱进奠於神座前，诸太祝与祝史退立於樽所。
进熟
皇帝既升奠玉帛，太官令出，帅进馔者奉馔陈於西门外，谒者引司徒出诣馔所，司徒奉太社之俎。初皇帝既至位乐止，太官令引馔入，太社太稷之馔入自正门，配座之馔入自左闼。俎初入门，雍和之乐作，以太蔟之均，馔至陛，乐止。祝史各进，彻毛血之豆，降自西陛以出。太社太稷之馔升自北陛，配座之馔升自西陛，诸太祝迎引於坛上，各设於神座前。（笾豆，盖幂先彻乃升。簋簠奠讫，卻其盖於下。）设讫，谒者引司徒以下降自西陛，复位。诸太祝还樽所。
太常卿引皇帝诣罍洗，乐作，其盥洗之仪并如圆丘。太常卿引皇帝，乐作，皇帝诣太社坛，升自北陛，乐止。谒者引司徒升自西陛，立於樽所；斋郎奉俎从升，立於司徒之后。太常卿引皇帝诣太社酒樽所，执樽者举幂，侍中赞酌醴齐，寿和之乐作，（皇帝每酌献及饮福，皆作寿和之乐。）太常卿引皇帝进太社神座前，南面跪奠爵，俯伏，兴，太常卿引皇帝少退，南向立，乐止。太祝持版进於神座之右，西面跪读祝文曰： 维某年岁次月朔日，子嗣天子某，（摄事云 谨遣太尉封臣名 。下同。）敢昭告於太社：惟神德兼博厚，道著方直，载生品物，含弘庶类。谨因仲春，（仲秋。）祗率常礼，敬以玉帛、一元大武、柔毛、刚鬛、明粢、芗合、芗萁、嘉蔬、嘉荐、醴齐，备兹禋瘗，用申报本，以后土句龙氏配神作主，尚飨。 兴。皇帝再拜。初读祝文讫，乐作，太祝进，奠版於神座前，还樽所，皇帝拜讫，乐止。
太常卿引皇帝诣后土氏酒樽所，执樽者举幂，侍中取爵於坫，进，皇帝受爵，侍中赞酌醴齐，乐作，太常卿引皇帝进后土氏神座前，西向跪奠爵，俯伏，兴，太常卿引皇帝少退，西向立，乐止。太祝持版进於神座之左，南面跪读祝文曰： 维某年岁次月朔日，子开元神武皇帝某，敢昭告於后土氏：爰兹仲春，（仲秋。）揆日惟吉，恭修常事，荐於太社。惟神功著水土，平易九州，昭配之义，实惟通典。谨以制币、一元大武、柔毛、刚鬛、明粢、芗合、芗萁、嘉荐、醴齐，陈於表位，作主侑神，尚飨。 讫，兴。皇帝再拜。初读祝文讫，乐作，太祝进，奠版於神座，还樽所，皇帝拜讫，乐止。
太常卿引皇帝进太社神座前，南向立，乐作。太祝各以爵酌上樽福酒，合置一爵，一太祝持爵授侍中，侍中受爵东向进，皇帝再拜受爵，跪祭酒，啐酒，奠爵，俯伏，兴。太祝帅斋郎进俎，太祝减太社神座前三牲胙肉，各置一俎上，太祝以俎授司徒，司徒持俎东向以次进，皇帝每受以授左右。皇帝跪取爵，遂饮卒爵，侍中进受爵以授太祝，太祝受爵复於坫，皇帝俯伏，兴，再拜，乐止。太常卿引皇帝，乐作，皇帝降自北陛，诣罍洗，乐止。谒者引司徒降坛西陛以从。
皇帝至罍洗，盥手洗爵，侍中、黄门侍郎赞洗如常。讫，太常卿引皇帝，乐作，皇帝诣太稷坛，升自北陛，乐止。谒者引三公，三公与斋郎奉俎升自西陛，立於樽所。皇帝诣太稷酒樽所，执樽者举幂，侍中赞酌醴齐，乐作，太常卿引皇帝进太稷神座前，南向跪奠爵，俯伏，兴，太常卿引皇帝少退，南向立，乐止。太祝持版进於神座之右，西向跪读祝文曰： 维某年岁次月朔日，子嗣天子某敢昭告於太稷：惟神播生百穀，首兹八政，用而不匮，功济萌黎。兹惟仲春，（仲秋。）恭以玉帛、一元大武、柔毛、刚鬛、明粢、芗合、芗萁、嘉荐、醴齐，式陈瘗祭，备脩常礼，以后稷弃配神作主，尚飨。 讫，兴。皇帝再拜。初读祝文讫，乐作，太祝进奠版於神座，还樽所，皇帝拜讫，乐止。
太常卿引皇帝诣后稷氏酒樽所，执樽者举幂，侍中取爵於坫，进，皇帝受爵，侍中赞酌醴齐，乐作，太常卿引皇帝诣后稷氏神座前，西向跪奠爵，俯伏，兴，太常卿引皇帝少退，西向立，乐止。太祝持版进於神座之左，南面跪读祝文曰： 维某年岁次月朔日，子开元神武皇帝某，敢昭告於后稷氏：爰以仲春，（仲秋。）式拣吉辰，敬脩恒礼，荐於太稷。惟神功协稼穑，阐脩农政，允兹从祀，用率旧章。谨以制币、一元大武、柔毛、刚鬛、明粢、芗合、芗萁、嘉荐、醴齐，陈於表位，作主配神，尚飨。 讫，兴。皇帝再拜。初读祝文讫，乐作，太祝进奠版於神座前，还樽所，皇帝拜讫，乐止。
太常卿引皇帝进太稷神座前，南向立，乐作，皇帝饮福受胙，如太社之仪。讫，乐止。太常卿引皇帝，乐作，皇帝降自北陛，还版位，南向立，乐止。谒者引司徒降自西陛，复位。
文舞出，鼓柷，作舒和之乐，出讫，戛敔，乐止。武舞入，鼓柷，作舒和之乐，立定，戛敔，乐止。
皇帝献后土氏将毕，谒者引太尉（摄事则引太常卿。下同）诣罍洗，盥手洗爵讫，谒者引太尉自西陛升坛，诣太社酒樽所，执樽者举幂，太尉酌盎齐。武舞作。谒者引太尉进太社神座前，南向跪奠爵，兴，谒者引太尉少退，南向再拜。谒者引太尉诣后土氏酒樽所，取爵於坫，执樽者举幂，太尉酌盎齐。谒者引太尉进后土氏神座前，西向跪奠爵，兴，谒者引太尉少退，西向再拜。谒者引太尉进太社神座前，南向立。太祝各以爵酌罍福酒，合置一爵，一太祝持爵进太尉之右，东向立。太尉再拜受爵，跪祭酒，遂饮卒爵。太祝进受爵，复於坫。太尉兴，再拜。谒者引太尉降自西陛，诣罍洗，盥手洗爵，诣太稷坛升献，如太社之仪。讫，引降复位。
初太尉献后土将毕，谒者引光禄卿（摄事同与光禄卿为终献。）诣罍洗，盥手洗爵，升酌盎齐终献，如亚献之仪。讫，谒者引光禄卿降复位。武舞六成，乐止。
舞献俱毕，诸太祝各彻豆，还樽所。奉礼曰： 赐胙。 赞者唱： 众官再拜。 在位者皆再拜，已饮福受胙者不拜。顺和之乐作，太常卿奏称： 请再拜。 退复位。皇帝再拜。奉礼曰： 众官再拜。 在位者皆再拜。乐一成，止。
太常卿前，奏： 请就望瘗位。 太常卿引皇帝，乐作，皇帝就望瘗位，南向立，乐止。群官将拜，诸太祝各执篚进神座前取玉币，斋郎以俎载牲体、稷黍饭、爵酒，各由其陛降坛南行，当瘗埳，西行，诸太祝以玉币、馔物置於埳。讫，奉礼曰： 可瘗。 埳东西面各四人窴土。半埳，太常卿前奏： 礼毕。 
太常卿引皇帝还大次，乐作，皇帝出门，殿中监前受镇珪以授尚衣奉御，殿中监又前受大珪，华盖侍卫如常仪，皇帝入次，乐止。谒者、赞引引祭官，通事舍人分引从祭群官、诸方客使以次出。赞引引御史以下俱复执事位，立定，奉礼曰： 再拜。 御史以下皆再拜。赞引引工人、二舞以次出。其祝版燔於斋所。
銮驾还宫（如方丘之仪。）
季冬〈礻昔〉太社（如上仪。）
太社祝文曰：维神降祐，百穀时登，谨以玉帛牺齐，粢盛庶品，恭荐於太社，以后土句龙氏配神作主，尚飨。
后土氏祝文曰：今时和年登，恭荐〈礻昔〉祀於太社。惟神功协水土，作主配神，谨以云云。
太稷祝文曰：惟神主兹百穀，粒此黎元。谨率常礼，恭以玉帛云云。
后稷祝文曰：今时和年登，敬荐〈礻昔〉祀於太稷。惟神功协稼穑，作主配神云云。
