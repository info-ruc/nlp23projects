<strong>礼七十五开元礼纂类十吉礼七</strong>
皇帝孟春吉亥享先农（摄事附）
斋戒
前祀五日，皇帝散斋三日於别殿；致斋二日，一日於太极殿，一日於行宫。馀同上辛仪。
陈设
前享三日，陈设如圆丘仪。
前享二日，太乐令设宫悬乐如圆丘仪，唯乐悬树路鼓、为瘗埳於坛壬地内壝之外为异。
前享一日，奉礼设御位如圆丘仪，唯设望瘗位於坛西南当瘗埳北向、又设奉礼赞者位於瘗埳西南东面南上为异。（摄事，右校扫除坛之内外。前享二日，卫尉设享官公卿以下次於外壝东门外道南，北向西上。设陈馔幔於内壝东门外道南，北向。太乐令设宫悬。前享一日，奉礼郎设享官公卿位於内壝东门内道北，执事位於道南，西向北上，设御史位於坛下如式。又设奉礼位於乐悬东北，赞者二人在南差退，俱西向北上。又设奉礼、赞者位於瘗埳西南，东面南上。设协律郎位於坛上南陛之西，东向。太乐令位於北悬间。享官门外位皆於东壝外道南如式。）又设御耕籍位於外壝南门之外十步所，南向。设从耕位：三公、诸王、诸尚书、诸卿位於御座东南，重行西向，各依推数为列，其公王尚书卿等非耕者位於耕者之东，重行西向，俱北上。介公、酅公位於御位西南，东向，以北为上。尚舍设御耒席於三公之北，少西，南向。奉礼又设司农卿位於御耒席东，少南，西向。廪牺令於司农卿之南，少退。诸执耒耜者位於公卿耕者之后，非耕者之前，西面。（御耒耜二具，三公耒耜三具，诸王、尚书、卿各三人，合耒耜九具。以下耒耜，太常各令籍田农人执之。摄事无设耕籍位以下至此仪。）设酒樽之位於坛上。神农氏牺樽二、象樽二、山罍二在东南隅，北向。后稷氏牺樽二、象樽二、山罍二在神农酒樽之东，俱北向西上。（樽皆加勺幂，有坫以置爵。）设御洗於坛南陛东南，亚献之洗於东陛之南，俱北向。执樽罍篚幂者，各位於樽罍篚幂之后。设币篚於坛上，各於樽坫之所。晡后，郊社令帅斋郎以樽坫罍洗篚幂入设於位。（升坛者自东陛。）谒者引光禄卿诣厨视濯溉，（凡导引者每曲一逡巡。）赞引引御史诣厨省馔具。（光禄卿以下，每事讫各还樽所。）
享日未明十五刻，太官令帅宰人以鸾刀割牲，祝史以豆取毛血，各置於馔所，遂烹牲。
未明五刻，太史令、郊社令各服其服，升设神农氏神座於坛上北方，南向，设后稷氏神座於东方，西向，席皆以莞，设神位於座首。
銮驾出宫
乘耕根车於太极殿前，馀同圆丘仪。
馈享
享日未明三刻，诸享官及从享之官各服其服。郊社令、良酝令帅其属入实樽罍及币。（牺樽实以醴齐，象樽实以盎齐，山罍实以清酒。齐皆加明水，酒皆加玄酒，各实於上樽。币皆以青。）太官令帅进馔者实诸笾豆簋簠等，入设於馔幔内。
未明二刻，奉礼帅赞者先入就位。其御史及礼官等入再拜、扫除及就位，如圆丘仪。
未明一刻，谒者、赞引各引享官以下就门外位，司空行扫除及从享群官客使等次入就位，并如圆丘仪。（摄事自未明三刻至此与正仪同。）
初未明三刻，诸卫列大驾仗卫，陈设如式。侍中版奏： 外办，请中严。 乘黄令进耕根车於行宫南门外，回车南向。（若行宫去坛稍远，严警如式。）
未明一刻，侍中版奏： 外办。 质明，皇帝服衮冕，乘舆以出，繖扇华盖侍卫如常仪。（侍中负玺陪从如式。）皇帝升车讫，乘黄令进耒，太仆受载如初。黄门侍郎奏请銮驾发引，还侍位，銮驾动，之大次，并如圆丘仪。郊社令以祝版进御署讫，近臣奉出，郊社令受，各奠於坫，如圆丘仪。初皇帝降车讫，乘黄令受耒耜，授廪牺令而横执之，左其耜。之耕所，置於席，遂守之。（凡执耒耜皆横之，授则先其耒，后其耜。）
皇帝停大次半刻顷，其奏办、出次、太常卿请行事，并如圆丘仪。（摄事，众官拜讫，谒者白太尉 有司谨具，请行事 ，无初未明三刻下至此仪。）协律郎举麾，工鼓柷，以角音奏永和之乐，以姑洗之均，（自后接神皆奏姑洗。）作文舞之舞乐，舞三成，偃麾，戛敔，乐止。太常卿前奏称 请再拜 ，退复位。皇帝再拜及奠玉币、奏乐之节，并如圆丘仪。（摄事，谒者引太尉升奠币。）太常卿引皇帝进，北面跪奠於神农氏神座，俯伏，兴。太常卿引皇帝少退，北向再拜。讫，太常卿引皇帝又立於西方，东向。又太祝以币授侍中，侍中奉币北向进，皇帝受币，太常卿引皇帝进，东面跪奠於后稷氏神座，俯伏，兴。太常卿引皇帝少退，东面再拜讫，登歌止。太常卿引皇帝，乐作，皇帝降自南陛，还版位西向立，乐止。
初群官拜讫，祝史奉毛血之豆立於门外，於登歌止，祝史奉毛血入，升自南陛，配座升自东陛，太祝迎取於坛上，进奠於神座前，太祝退立於樽所。皇帝既升奠币，太官令出，帅进馔者奉馔陈於内壝东门之外，谒者引司徒出诣馔所，司徒奉神农之俎。皇帝既至版位，乐止，（摄事无。）太官令引馔入。俎初入门，雍和之乐作，馔至陛，乐止。祝史进彻毛血之豆，降自东陛以出。神农氏之馔升自南陛，配座之馔升自东陛，太祝迎引於坛上，各设於神座前。（笾豆盖幂先彻乃升；簋簠既奠，卻其盖於下。）设讫，谒者引司徒以下降自东陛，复位，太祝各还樽所。
太常卿引皇帝（摄事，谒者引太尉。）诣罍洗，乐作，其盥洗、奏乐及斋郎奉俎，并如圆丘之仪。太常卿引皇帝诣神农氏酒樽所，执樽者举幂，侍中赞酌醴齐讫，寿和之乐作，（皇帝每酌献及饮福，皆作寿和之乐。）太常卿引皇帝进神农氏神座前，北向跪奠爵，俯伏，兴，太常卿引皇帝少退北向立，乐止。太祝持版进於神座之右，东面跪读祝文曰： 维某年岁次月朔日，子开元神武皇帝某，（摄事云 谨遣太尉封臣名 。）敢昭告於帝神农氏：献春伊始，东作方兴，率由典则，恭事千亩。谨以制币牺齐，粢盛庶品，肃备常祀，陈其明荐，以后稷氏配神作主，尚飨。 讫，兴。皇帝再拜。（摄事，太尉再拜。下仿此。）初读祝文讫，乐作，太祝进，跪奠版於神座，兴，还樽所，皇帝拜讫，乐止。
太常卿引皇帝诣后稷氏酒樽所。（酌献乐作并如神农氏，唯皇帝东向立为异。）太祝持版进於神座之左，北向跪读祝文曰： 维某年岁次月朔日，子开元神武皇帝某，敢昭告於后稷氏：土膏脉起，爰修耕籍，用荐常事於帝神农氏。惟神功协稼穑，实允昭配，谨以制币牺齐，粢盛庶品，式陈明荐，作主侑神，尚飨。 讫，兴。皇帝再拜。初读祝文讫，乐作，太祝进，跪奠版於神座，俯伏，兴，还樽所，皇帝拜讫，乐止。
太常卿引皇帝进神农氏神座前，北向立，乐作，太祝各以爵酌上樽福酒，（摄事，太祝酌罍福酒。）其饮福、受胙、乐舞等并如圆丘仪。（摄事亦同圆丘摄事。）
初皇帝将复位，谒者引太尉诣罍洗，（摄事，谒者引太常卿为亚献。）盥手洗爵讫，谒者引太尉自东陛升坛，诣神农氏象樽所，执樽者举幂，太尉酌盎齐。武舞作。谒者引太尉进神农氏神座前，北向跪奠爵，兴，谒者引太尉少退，北向再拜。谒者引太尉诣后稷氏象樽所，取爵於坫，执樽者举幂，太尉酌盎齐，谒者引太尉进后稷氏神座前，东向跪奠爵，兴，谒者引太尉少退，东向再拜。谒者引太尉进神农氏神座前，北向立，太祝各以爵酌罍福酒，合置一爵，一太祝持爵进太尉之右，西向立，太尉再拜受爵，跪祭酒，遂饮卒爵，太祝进受爵，复於坫，太尉兴，再拜，谒者引太尉降复位。
初太尉献将毕，谒者引光禄卿诣罍洗，盥手洗爵，升酌盎齐终献，如亚献之仪。讫，谒者引光禄卿（摄事同。）降复位。武舞止。
诸祝各进，跪彻豆，兴，还樽所。（彻者，笾豆各一少移於故处。）奉礼曰： 赐胙。 赞者唱： 众官再拜。 在位者皆再拜。（已饮福者不拜。）永和之乐作，太常卿前奏称： 再拜。 退复位。皇帝再拜。奉礼曰： 众官再拜。 在位者皆再拜。乐一成止。
太常卿前奏： 请就望瘗位。 奉礼帅赞者就瘗埳西南位。太常卿引皇帝，太和之乐作，皇帝就望瘗位，北向立，乐止。於群官将拜，太祝各执篚进神座前取币，各由其陛降坛诣埳，以币置於埳讫，奉礼曰： 可瘗。 东西各四人窴土。半埳，太常卿前奏： 礼毕，请就耕籍位。 （摄事，谒者进太尉之左白礼毕，享官执事再拜出，如圆丘摄事。）太常卿引皇帝，乐作，皇帝诣耕籍位，南向立，乐止。初白礼毕，奉礼帅赞者还本位。（摄事无诣耕籍位。）
耕籍
皇帝将诣望瘗位，谒者引三公及应从耕侍耕者各就耕位，司农先就位，诸执耒者皆就位。
皇帝初诣耕位，廪牺令进诣御耒席南，北面跪，俯伏，搢笏，解耒韬出耒，执耒起，少退，北面立。司农卿受耒以授侍中，侍中奉耒进，皇帝受以三推。侍中前受耒耜反於司农，司农反於廪牺令讫，还本位。廪牺令复耒於韬，执耒起，复位立。
皇帝初耕，执耒者以耒耜各授侍耕者。皇帝耕讫，三公、诸王五推，尚书、卿九推。讫，执耒者前受耒耜，退复位。
侍中前奏： 礼毕。 退复位。太常卿引皇帝入自南门还大次，乐作，皇帝出自内壝东门，殿中监前受镇珪以授尚衣奉御，殿中监又前受大珪，华盖侍卫如常仪，皇帝入次，乐止。
谒者、赞引各引享官及从享群官、诸方客使以次出。赞引引御史、太祝以下俱复执事位，立定，奉礼曰： 再拜。 御史以下皆再拜，赞引引出。工人、二舞以次出。太常卿率其属以次耕於千亩。其祝版燔於斋所。
銮驾还宫（如圆丘仪。）
劳酒
车驾还宫之明日，设会於太极殿，如元会之仪。（唯不贺不上寿为异。）
皇后季春吉巳享先蚕（摄事附。）
斋戒
先祀五日，散斋三日於后殿，致斋二日於正殿。
前致斋一日，尚寝设御幄於正殿西序及室中，俱东向。
致斋之日，昼漏上水一刻，尚仪版奏： 请中严。 尚服帅司仗布侍卫，司宾引内命妇陪位并如式。六尚以下各服其服诣后殿奉迎。尚仪版奏： 外办。 上水三刻，皇后服钿钗礼衣，结珮，乘舆出自西房，华盖警跸侍卫如常仪。皇后即御座东向坐，六尚以下侍卫如常。一刻顷，尚仪前跪奏称： 尚仪妾姓言，请降就斋室。 兴，退复位。皇后降座，乘舆入室。六尚以下各还寝，直卫者如常，司宾引陪位者退。
散斋之日，内侍帅内命妇之吉者，使蚕於蚕室。（摄事无以上仪。）凡应享之官，散斋三日於其寝，致斋二日，一日於其寝，一日於享所。（亚献终献则致斋二日皆於其所。）六尚以下应从升者及从享内外命妇，各於其寝清斋一宿。诸应享之官，致斋之日给酒食及明衣，各习礼於斋所。光禄卿监取明水火。（太官令取水於阴鉴，取火於阳燧，火以供爨，水以实樽。）前享一日，诸卫令其属，未后一刻各以其方器服守卫壝门。（每门二人，每隅一人。享日未明，给使代执与女工人等，俱清斋一宿。摄事同。）
陈设
前享三日，尚舍直长施大次於外壝东门之内道北，南向，尚舍奉御铺御座。尚舍直长设内命妇及六尚以下次於大次之后，俱南向。守宫设外命妇次，大长公主、长公主、公主以下於南壝之外道西，三公夫人以下在其南，俱重行，每等异位，东向北上。设陈馔幔於内壝东门之外道南，北向。（摄事，守宫设享官次於东壝外道南，北向西上。设陈馔幔於内壝东门外道南，北向。）
前享二日，太乐令设宫悬之乐於坛南内壝之内，如圆丘仪。诸女工人各为位於悬后，东方西方以北为上，南方北方以西为上。右校扫除坛之内外。又为瘗埳於坛之壬地内壝之外，方深取足容物，南出陛。又为采桑坛於坛南二十步所，方三丈，高五尺，四出陛。尚舍量施帷帐於外壝之外，四面开门，其东门使容厌翟车。
前享一日，内谒者设御位於坛之东南，西向。设望瘗位於坛之西南，当瘗埳西向。设亚献终献位於内壝东门之内道南，执事者位於其后，每等异位，俱重行，西向北上。设典正位於坛下，一位於东南，西向，一位於西南，东向，女史各陪其后。设司赞位於乐悬东北，掌赞二人在南，差退，俱西面。又设司赞、掌赞位於瘗埳西南，东面南上。设典乐举麾位於坛上南陛之西，东向。设司乐位於北悬之间，当〈土亶〉北向。设内命妇位於终献之南，每等异位，重行，西面北上。设外命妇位於中壝南门之外，大长公主以下於道东，西向，当内命妇位差退；太夫人以下於道西，去道远近准公主；俱每等异位，重行相向，北上。又设御采桑位於采桑坛上，东向。设内命妇采桑位於坛下，当御位东北，每等异位，南向西上；设外命妇采桑位於坛下，当御位东南，每等异位，北向西上。设执御钩筐者位於内命妇之西，少南，西上。（尚功执钩，司制执筐。）设内命妇执钩筐者位各於其采桑位之后。（尚功下四典执钩，司制下女史执筐。）设门外位。享官於东壝之外道南，从享内命妇於享官之东，俱每等异位，重行，北面西上，从享外命妇於南壝之外道西，如设次之式。（摄事，内谒者设三献位於内壝东门之内道北，执事位於道南，每等异位，重行西面，以北为上。又设望瘗位於坛之东北，当瘗埳西向。又设典正位於坛下，一位於东南，西向，一位於西南，东向，女史各陪其后，纠察违失。设掌赞位於乐悬东北，女史二人在南，差退，俱西向。又设掌赞女史位於瘗埳西南，东向南上。设典乐举麾位於坛上南陛之西，东向。设司乐位於北悬之间，当坛北向。设三献以下门外位於东壝之外道南，每等异位，北面西上。无设御位下至此仪。）设酒樽之位於坛上东南隅，北向西上，牺樽二，象樽二，山罍二。（樽皆加勺幂，有坫以置爵。）设御洗於坛南陛东南，（摄事无御洗。）亚献之洗又於东南，俱北向。罍水在洗东，篚在洗西，南肆。（篚实以巾爵。）执樽罍篚幂者位於樽罍篚幂之后。设币篚於坛上樽坫之所。晡后，内谒者帅其属以樽坫罍洗篚幂入设於位。（升坛者自东陛。）
享日未明十五刻，太官令帅宰人以鸾刀割牲，祝史以豆取毛血置於馔所，遂烹牲。（其神厨及诸司供事便次，守宫与金吾相之量於坛东张设。）
享日未明五刻，司设服其服，升设先蚕氏神座於坛上北方，南向，席以莞，设神位於座首。
车驾出宫
前享一日，金吾奏请： 外命妇等应集坛所者，并听夜行。其应采桑者四人各具，女侍者进筐钩，载之而行。 监门先奏请。
享日未明四刻，开所由苑门，诸亲及命妇以下以次入诣坛南次所，各服其服。其应采桑者筐钩各具，女侍者执授内谒者监，内谒者监受之以授执筐钩者。享日未明三刻，搥一鼓为一严。（三严时节前日内侍奏裁。）未明二刻，搥二鼓为再严。尚仪版奏： 请中严。 内命妇各服其服，所司陈车驾卤簿。未明一刻，搥三鼓为三严。司宾引内命妇入立於庭，重行西面，以北为上。六尚以下各服其服，俱诣室奉迎。（尚服负宝如式。）内仆进厌翟车於閤外。尚仪版奏： 外办。 驭者执辔。皇后服鞠衣乘舆以出，华盖侍卫警跸如常，内命妇从出门。皇后升车，尚功、司制进筐钩，载之，仗卫如常。内命妇及六尚等乘车陪从如式。其内命妇应采桑者四人各服其服，典制等进筐钩，载之。诸翊驾之官皆乘马，驾动警跸如常。不鸣鼓吹，诸卫前后督摄如常。内命妇、宫人以次从。
馈享
享日未明三刻，诸享官各服其服，尚仪及司酝各帅其属（摄事则女史及司酝各帅其属。）入实樽罍及币，（牺樽实以醴齐，象樽实以盎齐，山罍实以清酒。齐加明水，酒加玄酒，各实於上樽。其币以黑。）太官令实诸笾豆簋簠俎等，内谒者帅其属诣厨奉馔入设於馔幔内。（内侍之属与司膳等掌之。其三牲之肉不上神俎者，亦太官付内谒者同时进入，以供颁胙。自馀供享之物，并请祠前一日先入。）驾将至，女相者引先置享官，典内引引命妇，俱就门外位。（女相者以尚仪下女史充。摄事，质明，女相者引享官以下就壝外位，掌赞帅女史先入就位。女相者引典正、女祝及女史、女祝史与女执樽罍篚幂者入自东门，当坛南，北面西上，立定，掌赞曰： 再拜。 女史承传，典正以下皆再拜讫，典正以下各就位。司乐帅女工人入就位。其女祝以典赞充，女祝史以典赞下女史充之。）
驾至大次门外，回车南向。尚仪进车前跪奏称： 尚仪妾姓言，请降车。 兴，还侍位。皇后降车，乘舆之大次，华盖繖扇侍卫如常仪。尚仪以祝版进御署讫，奉出，奠於坫。初皇后降车讫，尚功、司制进受钩筐以退。（其内命妇钩筐，则内命妇降车讫，典制等进受之。）典赞引亚献及从享内命妇俱就门外位。司赞帅掌赞先入就位。女相者引尚仪、典正及女史、女祝史（女祝史以尚仪下女史充。）与女执樽罍篚幂者入自东门，当坛南，北面西上，立定，司赞曰： 再拜。 掌赞承传，（凡司赞有词，掌赞皆承传。）尚仪以下皆再拜讫，尚仪以下各就位。司乐帅女工人入就位。典赞引亚献、终献，女相者引执事者，司宾引内命妇，内典引引外命妇俱入就位。
皇后停大次半刻顷，司言引尚宫立於大次门外，当门北向。尚仪版奏： 外办。 皇后出次，华盖侍卫如常，（尚服负宝陪从如式。）司言引尚宫，尚宫引皇后，（凡尚宫前导，皆司言先引。）入自东门，华盖仗卫停於门外，近侍者从入如常。皇后至版位，西向立。（每立定，尚宫与司言退立於左。）立定，尚宫前奏称： 请再拜。 退复位。皇后再拜。司赞曰： 众官再拜。 享官及内外命妇在位者皆再拜。（其先拜者不拜。）
尚宫前奏： 有司谨具，请行事。 退复位。（摄事，女相者各引享官入就位，立定，掌赞曰： 再拜。 在位者皆再拜。女相者进尚宫之左白： 有司谨具，请行事。 无驾至以下至此仪。）典乐跪举麾，（凡取物者皆跪而取以兴，奠物亦跪奠讫而后兴。）鼓柷，奏永和之乐，以姑洗之均，（自后坛下接神之乐，皆奏姑洗。）三成，偃麾，戛敔，乐止。（凡乐皆典乐举麾，工鼓柷而后作，偃麾、戛敔而后止。）尚宫前奏称： 请再拜。 退复位。皇后再拜。司赞曰： 众官再拜。 享官及内外命妇在位者皆再拜。
坛上尚仪跪取币於篚，兴，立於樽所。（摄事，掌赞曰： 再拜。 在位者皆再拜。女祝史跪取币於篚，兴，立於樽所。）尚宫引皇后，正和之乐作，（皇后每行，皆作正和之乐。）皇后诣坛，升自南陛，（摄事，女相者引尚宫升坛，以下皆尚宫行事。）六尚以下量人从升，（以下升皆如之。）皇后升坛北面立，乐止。尚仪奉币东向进，皇后受币，登歌，作肃和之乐，以南吕之均，尚宫引皇后进，北向跪奠於神座，兴，尚宫引皇后少退，北向再拜讫，登歌止。尚宫引皇后，乐作，降自南陛，还版位西向立，乐止。
初内外命妇拜讫，女祝史奉毛血之豆，立於内壝东门之外；於登歌止，女祝史奉毛血入，升自南陛，尚仪迎引於坛上，进，跪奠於神座前，兴，女祝史退立於樽所。皇后既升奠币，（摄事，尚宫既升奠币。下仿此。）司膳出，帅女进馔者奉馔陈於内壝东门之外。皇后既降复位，司膳引馔入。俎初入门，雍和之乐作，（摄事，自后酌献皆奏雍和之乐。）馔至陛，乐止。女祝史跪彻毛血之豆，降自东陛以出。馔升南陛，尚仪迎引於坛上，（摄事，女祝史迎引於上。）设於神座前。（笾豆盖幂先彻乃升；簋簠既奠，卻其盖於下。）设讫，司膳帅女进馔者降自东陛，复位，尚仪（摄事，女祝。）还樽所。
尚宫引皇后诣罍洗，乐作，（摄事，女相者引尚宫，无乐。）皇后至罍洗，乐止。尚仪跪取匜，兴，沃水；司言跪取盘，兴，承水；皇后盥手。又司言跪取巾於篚，兴，进，皇后帨手讫，司言受巾，跪奠於篚。司言跪取爵於篚，兴，进，皇后受爵。尚仪酌罍水，司言奉盘，皇后洗爵，司言授巾，皆如初。皇后拭爵讫，尚仪奠匜、司言奠盘巾皆如常。尚宫引皇后，乐作，诣坛，升自南陛，乐止。尚宫引皇后（摄事无皇后至罍洗以下至此仪，但女相者引尚宫诣酒樽所。）诣酒樽所，执樽者举幂，尚仪赞酌醴齐讫，寿和之乐作，（皇后每酌献及饮福，皆作寿和之乐。摄事奏雍和。）尚宫引皇后进神座前，北面跪奠爵，兴，尚宫引皇后少退，北向立，乐止。尚仪持版进於神座之右，东向跪读祝文曰： 维某年岁次月朔日，子皇后某氏，敢昭告於（摄事，女祝持版祝云 子皇后某氏谨遣某官妾姓敢昭告於 。）先蚕氏：惟神肇兴蚕织，功济黔黎，爰择嘉时，式遵令典，谨以制币牺齐，粢盛庶品，明荐於神，尚飨。 讫，兴。皇后再拜。初读祝文讫，乐作，尚仪进，跪奠版於神座，兴，还樽所，皇后拜讫，乐止。
尚仪以爵酌上樽福酒，西向进，（摄事，女祝以爵酌罍福酒，进於尚宫之右，西向立。）皇后再拜受爵，跪祭酒，啐酒，奠爵，兴。尚仪帅女进馔者持笾俎进。尚仪减神前三牲胙肉，（以取前脚第二骨。）各置一俎上；又以笾取稷黍饭，共置一笾。尚仪先以饭笾西向进，皇后受以授左右；尚仪又以胙俎以次进，皇后每受以授左右。皇后跪取爵，遂饮卒爵，尚仪进受，复於坫，皇后兴，再拜讫，乐止。尚宫引皇后，乐作，降自南陛，还版位西向立，乐止。（自此以上，若摄事仪，皆尚宫行事，女相、女祝赞之。以下仿此。）
皇后献将毕，典赞引贵妃诣罍洗，盥手洗爵讫，（摄事则女相者引尚仪为亚献。）典赞引贵妃自东陛升坛，诣象樽所，执樽者举幂，贵妃酌盎齐，典赞引进神座前，北向跪奠爵，兴，典赞引贵妃少退，北向再拜。尚仪以爵酌罍福酒，持爵进贵妃之右，西向立，贵妃再拜受爵，跪祭酒，遂饮卒爵，尚仪进受爵，复於坫，贵妃再拜。典赞引贵妃降自东陛，复位。
初贵妃献将毕，又典赞引昭仪（摄事，女相者引尚食为终献。）诣罍洗，盥手洗爵，升酌盎齐终献，如亚献之仪。讫，典赞引昭仪降复位。
尚仪进神座前跪彻豆，兴，还樽所。（彻者，笾豆各一少移於故处。）司赞曰： 赐胙。 掌赞唱： 众官再拜。 在位者皆再拜。（已饮福酒者不拜。摄事，赐胙则掌赞唱赐胙，女史唱再拜也。）永和之乐作，尚宫前奏称： 请再拜。 退复位。皇后再拜。司赞曰： 众官再拜。 在位者皆再拜，乐一成止。
尚宫前奏：（摄事，女相者白。） 请就望瘗位。 司赞帅掌赞就瘗埳西南位。尚宫引皇后，乐作，至望瘗位西向立，乐止。於众官将拜，尚仪执篚进神座前取币，自北陛降坛西行，诣瘗埳，以币置於埳讫，司赞曰： 可瘗。 埳东西各四人窴土。半埳，尚宫前赞： 礼毕，请就采桑位。 尚宫引皇后，乐作，诣采桑坛，升自西陛，东向立，乐止。初白礼毕，司赞帅掌赞还本位。
亲桑
皇后将诣望瘗位，司宾引内外命妇采桑者俱就采桑位，（内外命妇一品各二人，二品三品各一人。）诸执钩筐者各就位。
皇后既至采桑位，尚功奉金钩，自北陛升坛，进，典制奉筐从升。皇后受钩采桑，典制奉筐受桑，皇后采桑三条，止，尚功前受钩，典制以筐，俱退复位。皇后初采桑，典制等各以钩授内外命妇。皇后采桑讫，内外命妇以次采桑，女史执筐者受之。内外命妇一品各采五条，二品三品各采九条，止，典制等受钩，与执筐者退复位。司宾各引内外命妇采桑者退复位。
司宾引婕妤一人诣蚕室，尚功帅执钩筐者以次从至蚕室。尚功以桑授蚕母，蚕母受桑，切之以授婕妤，婕妤食蚕，洒一簿讫，司宾引婕妤还本位。
尚仪前奏： 礼毕。 退复位。尚宫引皇后还大次，乐作，入大次讫，乐止。司宾引内命妇，内典引引外命妇，各还其次。尚仪、典正以下俱复执事位，立定，司赞曰： 再拜。 尚仪以下皆再拜讫，出。女工人以次出。其祝版燔於斋所。
车驾还宫
皇后既还大次，内侍版奏： 请解严。 （将士不得辄离部伍。）皇后停大次一刻顷，搥一鼓为一严，转仗卫於还涂如来仪。三刻顷，搥二鼓为再严，尚仪版奏： 请中严。 皇后服钿钗礼衣。五刻顷，搥三鼓为三严，内典引引外命妇出次就门外位，司宾引内命妇出次序立於大次之前，六尚以下依式奉迎。内仆进厌翟车於大次门外，南向。尚仪版奏： 外办。 驭者执辔，皇后乘舆出次，华盖侍卫警跸如常。皇后升车，鼓吹振作而行，内命妇以下乘车陪从如来仪。车驾过，内典引引外命妇退还第。驾至正殿门外，回车南向。尚仪进，当车前跪奏称： 尚仪妾姓言，请降车。 兴，还侍位。皇后降车乘舆入，侍卫如常。内侍版奏： 请解严。 将士各还其所。
劳酒
车驾还宫之明日，内外命妇设会於正殿，如元会仪。（唯不贺、不上寿为异。）
