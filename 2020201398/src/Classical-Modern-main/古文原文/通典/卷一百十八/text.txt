<strong>礼七十八开元礼纂类十三吉礼十</strong>
皇帝巡狩告圜丘（告社庙及归格礼并附）
斋戒
将告，有司卜日如别仪。（摄事同。）
前一日，皇帝斋於太极殿，如郊祀之仪。凡应告之官，清斋於告所。（告社，斋於社所。告庙，斋於庙所。）近侍之官应从升者及群官、客使等，各於本司及公馆清斋一宿。诸卫令其属晡后一刻各以其方器服守卫壝门，（社则社宫门，庙则庙门。）与太乐工人俱清斋一宿。
陈设
前告三日，尚舍直长施大次於外壝东门之内道北，南向，（社则宫西门，庙则庙东门。）尚舍奉御铺御座。卫尉（社则守宫，庙同社。）设文武侍臣次於大次之后，文官在左，武官在右，俱南向。设告官及从驾群官次各於常所。设陈馔幔於内壝东门之外道南，北向。（社无馔幔，庙同社。）
前二日，太乐令设宫悬之乐於坛南，（社则於坛北，庙於庭。）设登歌及举麾位於坛上，（庙於殿上。）并如常仪。（社自此则右校清扫内外，为瘗埳二於乐悬北如常。）
前一日，右校扫除坛之内外。郊社令积柴於燎坛，方一丈，高一丈二尺，开上，南出户，方四尺。（社无燎坛，庙同社。）奉礼设御位於坛之东南，西向。（将告，奉礼郎一人守之，在版位西南五步所，西向。社设御位於北门之内，当社坛南向。庙於东阶东南，西向。）设望燎位，当柴坛之北，南向。设告官及从驾群官版位於内外如常仪。郊社令（庙，太庙令。）帅府史一人（社，二人。）及斋郎以樽坫罍洗篚幂及玉币之篚入设於位，并如常仪，（庙，酒樽位於堂上前楹间，各於室户外之左，北向。每室，春夏鸡彝一，鸟彝一，牺樽二；秋冬斝彝一，黄彝一，著樽二。皆加勺幂，俱西上，各有坫以置瓒。）执樽罍篚幂者各位於樽罍篚幂之后。
告日未明十五刻，太史令、郊社令各服其服，升设昊天上帝神座於坛上北方，南向，席以稿秸，设神位於座首。（庙，太庙令整拂神幄，又帅府史、斋郎以樽坫罍洗篚幂入设於位。）告日未明十刻，太官令帅宰人以鸾刀烹牲於厨。（社，告日未明十五刻，太官令帅宰人烹牲於厨，牲用黑牛二，斋郎以豆取牲血如常。未明四刻，太史令、郊社令各服其服，升设神座席位如常。庙每室各一犊。）
銮驾出宫（社庙同。）
皇帝服衮冕之服，乘玉辂，备大驾及严鼓时刻、奏请进发、内外器服皆如常仪。
亲告（告社则廌玉帛及进熟，告庙则晨祼及馈食。）
其日未明三刻，诸告官各服其服。郊社令、良酝令各帅其属入实樽罍玉币。（太樽实以汎齐。凡樽皆二，其玄酒各实於上樽。礼神之玉以苍璧，其币以苍。社，太樽实以醴齐，配座以象樽，实亦如之。明水实於上樽。玉，两珪有邸。太祝各以币置於篚，币随牲色，各长丈八尺。晨祼，鸡彝、斝彝、牺樽、著樽之上樽实以明水；鸟彝、黄彝实以郁鬯；牺樽、著樽实以醴齐。）太官令帅进馔者实笾豆簋簠，入设於内壝东门外馔幔内。（社於神厨。）
未明二刻，奉礼帅赞者先入就位。赞引引御史、太祝以下入行扫除如常仪，讫，各引就位。（庙又未明一刻，赞引引太庙令、太祝、宫闱令入，当阶间北面西上，立定，奉礼曰 再拜 。赞者承传，太庙令以下皆再拜。升东阶，入开埳室，奉出献祖以下九室神主，各置於座讫，各就位。）驾将至，谒者、赞引各引告官以下及从告群官、客使先置者，俱就门外位。
驾至大次门外，回辂南向，领千牛将军降立於辂右。侍中进，当銮驾前跪奏称： 侍中臣某言，请降辂。 俯伏，兴，还侍位。皇帝降辂，之大次。协律郎、太乐令帅工人各入就位。（凡升坛坐者，皆脱屦於下，降纳如常。社，降辂之大次，郊社令以祝版进署如常仪，谒者、赞引各引从驾群官俱就门外位，奉礼帅赞者先入就位，赞引引御史及诸太祝与执樽罍篚幂者入就位，太乐令帅工人次入就位，通事舍人各引告官及从告群官、客使次入就位，升坛者脱屦如上仪。太庙令以祝版进署，通事舍人引从驾群官就门外位。）
皇帝停大次半刻顷，谒者、赞引引从驾群官入就位；太常博士引太常卿立於大次门外，当门北向。
侍中版奏： 外办。 皇帝服大裘而冕出次，华盖侍卫如常仪。（侍中负宝陪从如式。社，停大次，太常博士引太常卿立於大次门外，当门北向，侍中版奏 外办 ，皇帝出次，华盖侍卫如常。告庙同。）博士引太常卿，太常卿引皇帝，（凡太常卿前导，皆博士先引。）至内壝门外，（社，社宫北门外。庙，庙门外。）殿中监进镇珪，华盖仗卫停於门外，近侍者从入如常。谒者引礼部尚书、太常少卿陪从如常。（社无谒者引下至如常。庙同社。）皇帝至版位，西向立。（每立定，太常卿、博士退立於左。告社仪，皇帝南面立。）通事舍人各引从告官及诸王、介公、酅公、诸方客使以次入就位。立定，（社无通事舍人各引下至此。庙同社。）太常卿前，奏称： 请再拜。 退复位。皇帝再拜。奉礼曰： 众官再拜。 赞者承传，（凡奉礼有辞，赞者皆承传。）众官在位者皆再拜。（其先拜者不拜。）
太常卿前奏： 有司谨具，请行事。 退复位。协律郎跪，俯伏，兴，举麾，（凡取物者皆跪俯伏而取以兴，奠物则奠讫俯伏而后兴。）鼓柷，奏元和之乐，乃以圜锺之均，作文舞之舞，文成，偃麾，戛敔，乐止。（凡乐皆协律郎举麾、工鼓柷而后作，偃麾、戛敔而后止。社奏顺和之乐，以函锺之均，乐八成。庙奏永和之乐，以黄锺之均，乐九成，黄锺三奏，大吕、太蔟、应锺各再奏。）太常卿前奏称： 请再拜。 退复位。皇帝再拜。奉礼曰： 众官再拜。 众官皆再拜。（庙则晨祼，太常卿引皇帝诣罍洗，太和之乐作，皇帝至罍洗，乐止，侍中跪取匜，兴，沃水；侍中跪取盘，兴，承水；皇帝搢镇珪，盥手。黄门侍郎跪取巾於篚，兴，进，皇帝帨手讫，黄门侍郎受巾，跪奠於篚。黄门侍郎又取瓒於篚，兴，进，皇帝受瓒，侍中酌罍水，又侍中奉盘，皇帝洗瓒，黄门侍郎又授巾皆如初。皇帝拭瓒讫，侍中奠盘匜，黄门侍郎受巾奠於篚皆如常。太常卿引皇帝，乐作，升阶，乐止，侍中以下量人从升。太常卿引皇帝诣献祖樽罍所，执樽者举幂，侍中赞酌郁酒讫，登歌，作肃和之乐，以圜锺之均。自后登歌皆用圜锺。太常卿引皇帝入诣献祖神座前，北向跪，以鬯祼地，奠之，俯伏，兴。太常卿引皇帝出户，北向再拜。讫，太常卿引皇帝诣懿祖樽彝所，执樽者举幂，侍中取瓒於坫，进，皇帝受瓒，侍中赞酌郁酒讫，太常卿引皇帝入诣懿祖神座前，北向跪，以鬯祼地，奠之，俯伏，兴。太常卿引皇帝出户，北向再拜。讫，太常卿引皇帝次祼太祖，次祼代祖、高祖、太宗、高宗、中宗、睿宗并如上仪。讫，登歌止。太常卿引皇帝，乐作，皇帝降自阼阶，至版位西向立，乐止。）
诸太祝俱取玉币於篚，各立於樽所。（庙无太祝取玉帛立樽所。）太常卿引皇帝，太和之乐作，（皇帝每行，皆作太和之乐。）皇帝诣坛，升自南陛，（社升北陛，以下升降皆北陛。）近侍者从升如常仪，皇帝升坛北向立，（社南向立。）乐止。太祝加玉於币以授侍中，侍中奉玉币东向进。（社西向进。）皇帝受玉帛，登歌作肃和之乐，太常卿引皇帝进，北向（社南向。）跪奠於天帝神座，（社，太社座。）俯伏，兴。太常卿引皇帝少退，北向（社南向。）再拜讫，登歌止。乐作，（社又太常卿引皇帝立於东方，西向，太祝以币授侍中，侍中奉币南面进，皇帝受币，太常卿引皇帝进，西向跪奠於后土氏座，兴，太常卿引少退，再拜讫，登歌止。皇帝降自北陛，乐作，太常卿引皇帝诣太稷坛，升，奠玉币於太稷氏，升降如太社坛。）皇帝降自南陛，还版位西向立，乐止。
初群官拜讫，谒者引司徒，太官令出，帅进馔者奉馔陈於内壝东门之外，司徒奉天帝之俎。皇帝既至位乐止，太官令引馔入。俎初入门，雍和之乐作，馔至阶，乐止。馔升於南陛，太祝迎引於坛上，各设於神座前。（笾豆盖幂彻之如式。）设讫，谒者引司徒以下降自东陛复位，诸太祝各还樽所。（社仪，皇帝奠玉帛讫降还版位，下有进熟篇。皇帝既升奠玉币，太官令出，帅进馔者奉馔陈於西门外，司徒奉太社之俎。初皇帝既至位乐止，太官令引太社太稷之馔入自正门，后土、后稷之馔入自左闼。俎初入门，雍和之乐作，馔至陛，乐止。太社太稷之馔升自北陛，后土后稷之馔升自西陛，诸祝迎引於坛上，各设於神座前。庙仪於此有馈食篇。皇帝既升祼，太官令出，帅进馔者奉馔陈於东门外。谒者引司徒出诣馔所，司徒奉献祖之俎。初皇帝既至位乐止，太官令引馔入自正门。俎初入门，雍和之乐作，以无射之均。自后接神皆奏无射。馔至太陛，诸太祝迎引於阶上，乐止，各设於神座前。设讫，谒者引司徒以下降复位，诸祝各还樽所。太常卿引皇帝诣罍洗，乐作，皇帝至罍洗，乐止。盥手洗爵，侍中、黄门侍郎赞洗如晨祼之仪。太常卿引皇帝，乐作，升阼阶，乐止。诣献祖樽彝所，侍中赞酌醴齐，寿和之乐作，每酌献皆作寿和之乐，太常卿引皇帝入诣献祖神座前，北面跪奠爵，俯伏，兴，出户北向立，乐止。太祝持版进於室户外之右，东面跪读祝文，祝文临时撰，读讫，兴，皇帝再拜。初读祝文讫，乐作，太祝入，跪奠版於神座，兴，出还樽所。皇帝拜讫，乐止。太常卿引皇帝诣懿祖樽彝所，酌献皆如初仪，唯不盥洗。讫，太常卿引皇帝诣东序西向立，乐作。）
太常卿引皇帝诣罍洗，乐作，皇帝至罍洗，乐止。侍中跪取匜，兴，沃水；又侍中跪取盘，兴，承水；皇帝盥手。黄门侍郎跪取巾於篚，兴，进；皇帝帨手讫，受巾，跪奠於篚；遂取匏爵於篚，兴，进。皇帝受爵，侍中酌罍水，又侍中奉盘承水，皇帝洗爵，黄门侍郎又授巾皆如初。皇帝拭爵讫，侍中奠盘匜，黄门侍郎受巾奠於篚皆如常。
太常卿引皇帝，乐作，皇帝诣坛，升自南陛，（社则升太社北陛。）乐止。近侍者从升如常。谒者引司徒升自东陛，（社升西陛。）立於樽所。斋郎奉俎从升，立於司徒之后。太常卿引皇帝诣天帝（社云太社，下仿此。）酒樽所，执樽者举幂，侍中赞酌汎齐（社醴齐。）讫，寿和之乐作，（皇帝每酌献及饮福酒，皆作寿和之乐。）太常卿引皇帝进天帝神座前，北向跪（社南面。下仿此。）奠爵，俯伏，兴，太常卿引皇帝少退，北面立，乐止。太祝持版进於神座之右，东面（社西面。）跪读祝文（祝文临时撰，社庙同。）讫，兴，皇帝再拜。初读祝文讫，乐作，太祝进奠版於神座。还樽所。（社，皇帝拜讫，乐止，太常卿引皇帝诣后土氏酒樽所，酌献、西向奠爵、读祝文如上仪。讫，太常卿引皇帝诣太稷坛，升降酌献如太社仪。）
太常卿引皇帝进天帝神座前，北面立，乐作。太祝以爵酌福酒合置一爵，一太祝持爵以授侍中，侍中受爵西向进，皇帝再拜受爵，跪祭酒，啐酒，奠爵，俯伏，兴。（庙，皇帝献将毕，谒者引司徒升自东阶，立於前楹间，北面。诸祝各酌福酒合置一爵，侍中赞祭啐如常仪。）诸太祝各帅斋郎进俎，太祝跪减神前胙肉加於俎，兴，以胙肉共置一俎上，授司徒，司徒奉俎西向进，皇帝受以授左右。（庙，祝帅斋郎减胙肉，又以笾取黍稷饭共置一笾，以胙肉共置一俎上，先以饭授司徒，司徒奉进，皇帝受以授左右，次受胙。）皇帝再拜，跪取爵，遂饮卒爵。侍中进受爵以授太祝，太祝受爵复於坫。皇帝俯伏，兴，再拜，乐止。太常卿引皇帝，乐作，皇帝降自南陛，（社降北陛，太常卿引诣太稷行事如太社，讫，降北陛。庙降阼阶。）还版位西向立，乐止。谒者引司徒降复位。
太祝各进彻豆，还樽所。（彻者，笾豆各一少移於故处。庙，司徒复位，登歌作，诸祝入室彻豆，登歌止。）奉礼曰： 赐胙。 赞者唱： 众官再拜。 在位者皆再拜。乐作，太常卿前奏称： 请再拜。 退复位。皇帝再拜。奉礼曰： 众官再拜。 众官皆再拜。乐一成，止。
太常卿前奏： 请就望燎位。 （社则望瘗，下仿此。）太常卿引皇帝，乐作，皇帝至望燎位，（社则就望瘗位。）南向立，乐止。於群官将拜，诸太祝各以篚进神座前，取玉帛、祝版，斋郎以俎载牲体、稷黍饭、爵酒，兴，各自其陛降坛南行，当柴坛南，东行，自南陛登柴坛，以玉币馔物置於柴上。讫，奉礼曰： 可燎。 东西面各四人以炬燎火。半柴，（社则降坛南行，当瘗埳西行，诸祝以玉帛馔物置於埳，奉礼曰 可瘗 ，埳东西面各四人窴土。）太常卿前奏： 礼毕。 （庙无望燎仪。）
太常卿引皇帝还大次，乐作，皇帝出内壝门，（社出宫门，庙出庙门。）殿中监前受镇珪，华盖侍卫如常仪，皇帝入次，乐止。谒者、赞引各引告官及从驾群臣、诸方客使以次出。赞引引御史以下俱复执事位。立定，奉礼曰： 再拜。 御史以下皆再拜，赞引引出。工人以下以次出。（社庙祝版燔於斋所。）
銮驾还宫（社庙同）
皇帝既还大次，侍中版奏： 请解严。 （将士不得辄离部伍。）皇帝改服通天冠，绛纱袍，乘金辂，鼓吹振作，奏请还宫如常仪。
巡狩告圜丘有司摄事（告社庙附）
将告，有司卜日如别仪。（社庙同。）
前二日，守宫设告官以下次各於常所，设陈馔幔於内壝东门之外道北，南向。（社无设陈馔幔，庙同社。）右校扫除坛之内外，郊社令积柴於燎坛。（社为瘗埳二於坛北如常，庙埳於北门内道西。）
前一日，诸告官清斋於告所。（社於社所，庙於庙所。）诸卫令其属，晡后一刻各以其方器服守卫壝门。（社则社宫门，庙则庙门。）奉礼设版位於内外并如常仪。（庙又设望瘗位於堂之东北，当瘗埳西向。又设奉礼位於瘗埳东北，南向，赞者二人在西少退。太庙令整拂神幄。）郊社令帅其属以樽坫罍洗篚幂入设，皆如常仪。执樽罍篚幂者各位於樽罍篚幂之后。太官令先馔酒脯醢。
告日未明四刻，太史令、郊社令各服其服，升设神座位如常。（庙无未明四刻以下仪。）
未明三刻，诸告官各服其服，郊社令、（庙则庙令。）良酝令之属入实樽罍及玉币。（天帝太樽二，著樽二，一实以明水为上，一实以醴齐次之。山罍各二，一实以玄酒为上，一实以清酒次之。玉以苍璧，币以苍。社正座太罍二，一实明水为上，一实醴齐次之。配座象樽二，其实亦如之。皆山罍二，一实玄酒为上，一实清酒次之。玉两珪有邸。币以黑，各一丈八尺。庙每室春夏用两牺樽，秋冬用两著樽。一实明水为上，一实醴齐次之。山罍二，一实玄酒为上，一实清酒次之。币以白，长一丈八尺。）太祝以玉帛置於篚，设於馔所。（社无馔幔，庙同。）
未明二刻，奉礼帅赞者先入就位，赞引引御史、太祝以下入，再拜行扫除如常仪。讫，各就位。（社一刻。庙又赞引引太庙令、太祝、宫闱令入当阶间，北面西上立定，奉礼曰 再拜 ，赞者承传，太庙令以下皆再拜。升自东阶，入开埳室，奉出献祖以下九室神主，各置於座如仪讫，各就位。谒者引告官以下俱就门外位。谒者引告官，赞引引执事者次入就位，立定，奉礼曰 再拜 ，告官以下再拜，其先拜者不拜。谒者进告官之左白 有司谨具，请行事 。）
未明一刻，（社庙则质明。）谒者引告官（庙又赞引引执事者。）以下俱就门外位立定，又谒者引告官、赞引引执事者次入就位立定，（社无谒者以下。）奉礼曰： 再拜。 赞者承传，（凡奉礼有辞，赞者皆承传。）告官以下皆再拜。谒者进告官之左，白： 有司谨具，请行事。 退复位。奉礼曰： 再拜。 在位者皆再拜。
初谒者白请行事退复位，太官令出，帅进馔者奉馔陈於东门之外。（社於西门。）初太官令出，太祝跪取玉（庙取币。）於篚，兴，立於樽所。
谒者引告官升自午陛，北向立，（社升北陛南向立。）太祝以玉东向授，（社西向授。）告官受玉，进，北面跪（社南面。）奠於天帝神座，俯伏，兴，（社奠太社。）少退，北向再拜。（社谒者又引告官诣太稷坛，如太社之仪。）谒者引降还本位，太祝还樽所。（庙谒者引告官升自东阶，诣献祖庙室户前北向立，太祝以币东向授，告官受币，北面跪奠於献祖神座前，俯伏，兴，出户，北向再拜。讫，谒者引告官次进币於懿祖以下皆如上仪。讫，谒者引还本位，诸太祝各还樽所。）
太官令引馔入，升自午陛，太祝迎引於坛上，设於神座前。（笾豆盖幂彻之如式。社馔入如正仪。）设讫，太官令以下降自东陛，复位。（社西陛。）诸太祝各还樽所。
谒者引告官诣罍洗，盥手洗爵讫，升自南陛，诣天帝酒樽所。（社告官诣太社坛，升北陛。）执樽者举幂，告官酌醴齐，谒者引告官诣天帝神座前，北向跪奠爵，俯伏，兴，（社进太社前，南向跪奠。）少退，北向立。太祝持版进於神座之右，东向跪读祝文（祝文临时撰。社西向。）讫，兴，告官再拜讫，太祝进，跪奠版於神座，兴，还樽所。
告官拜讫，谒者引告官进天帝神座前，北向立。（社引诣太社前南面立。庙太官令引馔入自正门，升自太阶，诸太祝迎引於阶上，各设於神座前讫，太官令以下降复位，诸太祝各还樽所。谒者引告官诣罍洗，盥手洗爵讫，升自东阶，诣献祖酒樽所。执樽者举幂，告官酌醴齐讫，谒者引告官入诣献祖神座前，北向跪奠爵，俯伏，兴，出户北向立。太祝持版进於室户外之右，东向跪读祝文讫，兴，告官再拜，太祝进，跪奠版於神座，俯伏，兴，还樽所。告官拜讫，谒者引告官以次奠如献祖之仪，唯不盥洗。讫，谒者引告官诣东序，西向立。）太祝以爵酌罍福酒，合置一爵，一太祝持爵进告官之右，西向立。（社东向，庙北向。）告官再拜受爵，跪祭酒，遂饮卒爵。太祝进受爵，复於坫。告官俯伏，兴，再拜讫，谒者引告官降复位。（社告官拜讫，引降诣太稷坛，升献如太社，讫，引降复位。）
太祝各进跪彻豆，俯伏，兴，还樽所。奉礼曰： 再拜。 在位者及告官皆再拜。
谒者进告官之左，白： 请就望燎位。 （社望瘗位，庙同社。）谒者引告官就望燎位，南向立。（庙西向立。）初众官将拜，太祝以篚取玉币及祝版置於柴上户内。（瘗则窴於埳。社祝版焚於斋坊，庙同社。）柴东西各四人以炬燎火，半柴，（社则瘗，左右四人窴土半埳。）谒者进告官之左，白： 礼毕。 
谒者引告官、赞引引执事者以次出。御史以下俱复执事位，立定，奉礼曰： 再拜。 御史以下皆再拜，赞引引出。（太庙仪，初白礼毕，奉礼赞者还本位。御史太史以下俱复执事位，立定，奉礼曰 再拜 ，御史以下皆再拜，赞引引出。太庙令、太祝、宫闱令纳神主如常仪。）
归告礼同。
皇帝巡狩
銮驾出宫
将巡狩，所司承制先颁告於东方诸州曰： 皇帝二月东巡狩，各修平乃守，考乃职事，无敢不敬戒，国有大刑。 驾将发，告圜丘、宗庙、社稷，皆如别仪。皇帝出宫备大驾卤簿皆如常仪。軷於国门，祭所过山川，如亲征之礼。所经州县，刺史县令先待於境。通事舍人承制问百年。古先帝王、名臣、烈士，皆州县致祭。
燔柴告至
将告，将作先於泰山下修圆坛，四出陛。（若先有封禅祀天坛，即不须别筑。）
前告三日，尚舍直长施大次於外壝东门之内。（又设文武侍臣次，陈馔位。）设宫悬乐、燎坛之制。（一如圜丘之仪。）
前一日，皇帝清斋於行宫。应告之官皆於告所清斋一日。近侍之官应从升者及从告群官、诸方客使，皆於其所俱清斋一宿。诸卫令其属晡后一刻各以其方器服守卫壝门，与太乐工人俱清齐一宿。奉礼设御位於坛之东南，西向。设告官司徒、执事者、御史、奉礼、赞者、协律郎、太乐令、望燎位、东方诸州刺史县令、介公、酅公、文武九品以上官、西方北方蕃客等位，并如上辛圜丘仪。（其褒圣侯等亦如之。）设告官以下门外位於东西壝门之外道南，皆如设次之式。郊社令帅府史一人及斋郎以樽坫罍洗篚幂入设於位，并如常仪，执樽罍篚幂者各位於樽罍篚幂之后。
告日未明十五刻，太官令帅宰人烹牲於厨。（苍牲一，骍牲一。）
未明四刻，太史令、郊社令各服其服，升设昊天上帝神座於坛上北方，南向，席以稿秸；设高祖神尧皇帝神座於东方，西向，席以莞。设神位各於座首。
未明三刻，诸告官以下各服其服。郊社令、良酝令各帅其属入实樽罍及玉币，（天帝太樽二，配帝著樽二，俱实以汎齐。其明水各实於上樽。玉以苍璧。币长一丈八尺。）太祝以玉帛置於篚。太官令帅进馔者实诸笾豆簋簠等，皆设於馔幔内。
未明二刻，奉礼帅赞者先入就位，赞引引御史、太祝以下入行扫除如常仪讫，各就位。皇帝服衮冕，乘辂发行宫，奏请进发、内外器服如常仪。驾将至，谒者赞引各引告官，通事舍人引从告群官、东方刺史县令、诸方客使，俱就门外位。
驾至大次门外，回辂南向。（其降辂之大次、谒者引告官及从告群官入就位、皇帝奠玉帛等仪，并如圜丘。）初皇帝既升奠玉币，太官令帅进馔者，（其奉馔奏乐之仪，并如圜丘。天帝之馔升自南陛，配帝之馔升自东陛。）诸太祝迎引於坛上，各设於神座前。设讫，谒者引司徒以下降自东陛，复位，诸太祝各还樽所。太常卿引皇帝诣罍洗，乐作。（其盥洗、酌献、奏乐、读祝之仪，并如圜丘。其祝文临时撰。）讫，兴，皇帝再拜。初读祝文讫，乐作，太祝进，奠版於神座，还樽所，（其酌献配帝、奏乐、读祝之仪，并如圜丘。）皇帝拜讫，乐止。太常卿引皇帝进天帝神座前，北向立，乐作，太祝各以爵酌福酒。（其饮福、受胙、奏乐、皇帝还版位之仪，并如圜丘。）谒者引司徒降复位。太祝各进彻豆，还樽所。奉礼曰 赐胙 。（其众官受胙、皇帝望燎及太祝燎牲体玉币、皇帝还大次、礼官工人次出等仪，并如圜丘。）
銮驾还行宫
皇帝既还大次，侍中版奏： 请解严。 （将士不得辄离部伍。）皇帝改服通天冠，绛纱袍，乘辂、奏请、还宫如常仪。
望秩於山川
柴之明日，望秩祀於岳、镇、海、渎、山、林、川、泽、丘、陵、坟、衍、原、隰。将祭，所司先为坛於祭所，其神皆以尊卑为叙，重行南向。
前三日，守宫设祭官以下次於东壝之外道南，北向，以西为上。设陈馔幔於内壝东门之外道北，南向。
前二日，太乐令设宫悬之乐於坛南，设登歌於坛上，皆如常仪。右校扫除坛内外，又为瘗埳於坛北之壬地外壝之内，方深取足容物。
前一日，诸祭官各清斋於祭所。诸卫令其属晡后一刻各以其方器服守卫壝门，与太乐工人俱清斋一宿。奉礼设祭官位於内壝东门之内道北，执事位於道南，俱西向北上。设御史位於坛下，一位於东南，西向，一位於西南，东向，令史各陪其后。设奉礼位於乐悬东北，赞者二人在南差退，俱西向。协律郎位於坛上，在南陛之西，东向。设太乐令位於北悬之间。设望瘗位於瘗埳之东，西向。设祭官以下门外位於外壝东门之外道南，每等异位，北向西上。设酒樽之位：岳镇海渎各山樽二，山林川泽俱蜃樽二，丘陵坟衍原隰俱散樽二，各於坛上南陛之东，北向西上。（其岳坛上加山罍二，置於山樽东，北向。皆加勺幂。）设玉篚於樽坫之所，设洗於坛南陛东南如常，执樽罍篚幂者各位於樽罍篚幂之后，郊社令帅斋郎以樽坫罍洗篚幂入设於位。
祭日未明十五刻，太官令帅宰人以鸾刀割牲，斋郎以豆取毛血置於馔所，遂烹牲。
未明二刻，太史令、郊社令各服其服，入设神座，各於坛上北方，南向，席皆以莞，设神位各於座首。
未明一刻，祭官以下各服其服，郊社令、良酝令入实樽罍及玉，（山樽实以醍齐，蜃樽实以沈齐，散樽及山罍皆实以清酒。齐加明水，酒加玄酒，各实於上樽。祭神之玉以两珪有邸。）太祝以币置於篚，太官令帅进馔者实诸笾豆簋簠等。奉礼帅赞者先入就位。赞引引御史、太祝与执樽罍篚幂者入自东门，当坛南重行，北向西上。立定，奉礼曰： 再拜。 赞者承传，御史以下皆再拜。讫，执樽罍篚幂者各就位。赞引引御史诣坛东陛升，行扫除於上，令史祝史行扫除於下，讫，引就位。
质明，谒者引献官，赞引引执事者，俱就东门外位。太乐令帅工人次入就位。谒者、赞引各引献官以下入就位。立定，奉礼曰： 再拜。 在位者皆再拜。
谒者进献官之左，白： 有司谨具，请行事。 退复位。协律郎跪，俯伏，举麾，鼓柷，奏顺和之乐，以蕤宾之均，（自后坛下之乐皆奏姑洗。）乐三成，偃麾，戛敔，乐止。奉礼曰： 再拜。 献官以下皆再拜。
太祝取玉於篚，立於樽所。谒者引献官诣岳坛，升自南陛，北向。太祝以玉币东向授，献官受。登歌作肃和之乐，以函锺之均。谒者引献官进，北面跪奠於岳神之座，俯伏，兴。谒者引退，北面再拜讫，登歌止。谒者引献官降自南陛，还本位。
初献官升奠玉币，太官令出，帅进馔者奉馔陈於东门外；於登歌止，太官令引馔入。俎初入门，雍和之乐作，馔至陛，乐止。馔升南陛，太祝迎引於坛上，设於岳神座前。（笾豆盖幂彻之如式。）设讫，太官令以下降自东陛以出，太祝还樽所。其镇海以下之馔，皆祝史迎於坛上，设於神座前，相次而毕。
讫，谒者引献官诣罍洗，盥手洗爵讫，谒者引升自南陛，诣酒樽所，执樽者举幂，献官酌醍齐讫，乐作，谒者引诣岳神座前，北向跪奠爵，兴，谒者引献官少退，北向立，乐止。初献官进奠爵，祝史各以爵酌酒助奠镇海以下，还樽所。太祝持版於神座之右，东面跪读祝文。（祝文临时撰。）讫，兴。献官再拜。初读祝文讫，乐作，太祝进奠版於神座，还樽所，献官拜讫，乐止。
太祝酌罍福酒进献官之右，西向立。献官再拜受爵，跪祭酒，啐酒，奠爵，兴。太祝帅斋郎进俎，太祝减神前三牲胙肉（皆取前脚第二骨。）加於俎，西向授，献官受以授斋郎。献官跪取爵，遂饮卒爵，太祝受爵复於坫。献官兴，再拜。谒者引献官降，复位。诸祝各彻豆如常，讫，还樽所。奉礼曰： 赐胙。 赞者唱： 再拜。 在位者皆再拜。（献官不拜。）顺和之乐作，奉礼又曰： 再拜。 献官以下皆再拜。乐一成止。
谒者进献官之左，白： 请就望瘗位。 赞者引献官就望瘗位，西向立。於众官将拜，诸太祝各执篚进神座前，跪取玉币，斋郎以俎载毛血等，各由其陛降坛诣瘗埳，以物置於埳。讫，奉礼曰： 可瘗。 埳东西各四人窴土。半埳，谒者进献官之左，白： 礼毕。 遂引出。赞引引执事者以次出。又赞引引御史、太祝以下俱复执事位。奉礼曰： 再拜。 御史以下皆再拜讫，出。赞引引工人以次出。其祝版燔於斋所。
肆觐东后
望秩之明日，肆觐东后。於告至之前，刺史县令皆先奉见如常。将作先於行宫之南为壝宫，方三百步，面一门，为坛於壝内，三分壝，二在南，坛方九丈六尺，高四尺，四出陛。（南面两陛，馀三面各一陛。）
前二日，太乐令设宫悬之乐於坛南，如殿庭之仪。
前一日，尚舍铺御座於坛上近北，南向。又设解剑席於南陛之西南。守宫於门外量设百官次，文东武西，以北为上。东方刺史县令次於文官之南，蕃客次於武官之南。所司陈辇辂於坛南如常。典仪设群官版位：文官一品以下九品以上位於坛东南，每等异位，重行西面，以北为上；武官一品以下九品以上位於坛西南，当文官，每等异位，重行东面，以北为上；东方刺史县令於坛南三分庭一在南，每等异位，重行北面，以西为上；若有蕃客则位於刺史之西，每国异位，重行北面，以东为上。设典仪位於南陛之东，赞者二人在南差退，俱西向北上。奉礼设门外位：文官一品以下九品以上位於门东，每等异位，重行西面；武官一品以下九品以上位於门西，每等异位，重行东面：俱以北为上。设东方刺史县令位於文官之南，每等异位，重行西面，以北为上。蕃客位於武官之南，每国异位，重行东面，以北为上。
其日未明三刻，诸卫各以其方器服量设牙旗於壝外四面。
未明一刻，诸卫各勒所部，列黄麾大仗屯门及鈒戟陈於壝内，如殿庭之仪。群官及刺史以下各集就次，服其朝服。蕃客集次，各服其国服。
侍中版奏： 请中严。 近仗陈於行宫门外，诸侍卫之官各服其器服，符宝郎奉宝，俱诣行宫门外奉迎。典仪帅赞者先入就位。吏部、兵部、主客、户部赞群官客使俱出次，通事舍人各引就门外位。刺史县令俱执贽，通事舍人引就门外位。（贽各以其土所有。锦绮、缯布、葛越之属，俱五两为一束而执之，仍饰以黄帊。）其馀当土常贡之物并盛以篚，其属执之，列於县令位后。通事舍人引文武官一品以下九品以上先入就位。
侍中版奏： 外办。 皇帝将出，仗动，太乐令令撞黄钟之钟，右五钟皆应，协律郎举麾，工鼓柷，奏太和之乐。皇帝服衮冕，乘舆以出，曲直华盖警跸侍卫如常仪。皇帝入自北壝门，由北陛升坛即御座，乐止。腰舆退，其羽仪华盖仍侍於御侧。
通事舍人引东方刺史以下入就位，鸿胪引蕃客次入就位。初刺史入壝门，悬下举麾，舒和之乐作，至位立定，乐止。典仪曰： 再拜。 赞者承传，执贽者俱跪奠贽，兴，在位者皆再拜讫，跪取贽，兴。（凡拜奠贽皆如之。）侍中前承制，降诣刺史东北，西面立，称有制。（蕃客则舍人承旨宣饬。）刺史以下皆再拜。宣制讫，又再拜。户部引诸州贡物两行各入於刺史位前，东西陈之。龟为前列，金次之，丹漆丝纊，四海九州美物，重行量陈於后讫，执物者各退立於东西厢文武前侧立。
通事舍人引刺史为首者一人执贽诣解剑席，跪，解剑脱舄，执贽兴。舍人接引升坛诣御座前，北面跪奏称： 具官臣姓名等，敢献壤奠。 遂奠贽，俯伏，兴。又舍人跪举以东授所司。舍人引刺史降诣解剑席，跪，佩剑纳舄，兴。通事舍人引复北面位。初为首者奠贽，通事舍人引在庭者以次奠贽於位前讫，各俯伏，兴。引退复位讫，刺史以下俱再拜。
户部尚书进诣阶间，北面跪奏称： 户部尚书臣某言，诸州贡物，请付所司。 俯伏，兴。侍中前承诏，退称： 制曰可。 尚书退复位。所司受贽，其执贡物人各进执物，所司引退，俱出东门。
初刺史将朝，中书侍郎以诸州镇表方别为一案，俟於西门外，给事中以祥瑞案俟於东门外，俱令史绛公服对举案，侍郎、给事中俱就侍臣班。初刺史将入门，中书侍郎降，引表案入，诣西阶下，东面立；给事中降，引祥瑞案诣东阶下，西面立。刺史将升奠，中书令、黄门侍郎俱降立於阶下。刺史执贽升阶，中书令、黄门侍郎各执所奏之文以次升。初户部尚书奏退复位讫，中书令前跪奏诸方表讫，黄门侍郎又进跪奏祥瑞，各还侍位，侍郎与给事中引案退。司仪曰： 再拜。 赞者承传，文武群官、刺史以下及诸国蕃客俱再拜。讫，通事舍人以次引北面位者出就门外位。
侍中前奏称： 侍中臣某言，礼毕。 俯伏，兴，还侍位。皇帝兴，太乐令令撞蕤宾之钟，左五钟皆应，太和之乐作，皇帝乘舆降自北陛，警跸侍卫如来仪，入行宫，乐止。通事舍人引东西面位者以次出。设会如正会之仪。
考制度
朝觐之明日，左右丞相以考制度事奏闻。命太常卿采诗陈之，以观百姓之风俗。命市纳贾，以观百姓之所好恶。命典礼者考时月、定日、同律，观礼乐、制度、衣服，正之。山川神祇有不举者为不敬，宗庙有不顺者为不孝，不孝不敬者则长官黜以爵。革制度、衣服者为叛，叛者长官有讨。有功德於百姓者加爵赏。
五月南巡狩至於南岳，如东巡狩之礼。八月西巡狩至於西岳，如南巡狩之礼。十有一月北巡狩至於北岳，如西巡狩之礼。归格於宗祢，用特，如别礼。若告封禅，如别仪。
