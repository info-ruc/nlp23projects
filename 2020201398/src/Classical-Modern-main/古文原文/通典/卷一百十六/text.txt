<strong>礼七十六开元礼纂类十一吉礼八</strong>
皇帝拜陵
将拜陵，所司承制，内外宣摄，随职供办。
前发二日，太尉告太庙如常仪。将作先修理拜谒之所及寝宫，务极洁敬，不得喧杂。尚舍直长去陵十里所设行宫，奉御铺御座斋室如常仪。守宫设从驾百官及皇亲诸亲并客使位及次如常仪。尚舍又於拜陵所道西量设小次，又於寝宫前之西南设大次东向如常仪。守宫量设侍臣次於大次西南，设群官应陪位者次於侍臣次之西南，随地之宜，皆东向北上，文官在北，武官在南，朝集使於武官之南。尚食先备太牢之馔，珍羞庶品，务极丰洁。（太常涤栈牲牢及粢盛，光禄、司农及长祠人供办如式。）
拜谒前一日，皇帝至行宫，诣斋室，仗卫如式。陵令以玉册进，御署讫，近臣奉出，陵令受讫，奉礼设御位於陵东南隅，西向。（其有山谷隐映，则随地设位，望陵而拜。）又设位於寝宫之内寝殿东阶之东南，西向。又设百官位於陵所，行从官及皇亲诸亲并客使等分方位於神道左右，相对为首；於寝宫所大次之前，分方序立如常，并随地之宜。
拜谒日未明五刻，诸卫量设黄麾仗於陵寝陈布。（其陵寝旧宿卫人，各依本职掌，不得移动。）
未明三刻，行从百官及诸皇亲五等以上、诸亲三等以上并客使等应陪位者俱就位。侍中版奏： 请中严。 （其布位及进严典仪相赞设之。）近仗就陈如常。
未明一刻，侍中版奏： 外办。 皇帝素服乘马以出，敕侍臣上马，曲直华盖繖扇侍卫如常仪，诣陵西南小次，所由控马以入。
少顷，侍中版奏： 外办。 皇帝步出次，博士引太常卿，太常卿前导，皇帝至位立。太常卿前奏： 请再拜。 （博士与太常卿退立於后。）皇帝再拜。太常卿又前奏： 请更再拜。 皇帝又再拜。奉礼曰： 再拜。 赞者承传，陪位者皆再拜，又再拜讫。（凡赞拜进退，皆通事舍人赞相，以后准此。）少顷，太常卿前奏： 请辞。 皇帝再拜，又再拜。奉礼曰： 奉辞。 赞者承传，陪位者再拜，又再拜。
太常卿引皇帝还小次，乘马出次，敕侍臣上马，仪仗侍卫诣寝宫。皇帝从陵回诣大次，乘马以入，其仗卫等各立以俟，其行从百官及皇亲诸亲并客使等，并依位序立於大次之前。所司严洁具酒馔。
侍中版奏： 外办。 皇帝步出大次，博士引太常卿，太常卿前导，皇帝至寝宫南门，仗卫停於门外。（其应从入之官，临时奏听进止。）博士引太常卿，太常卿前导，皇帝入内门，取东廊进至寝殿东阶之东南，西面立定。太常卿前奏再拜讫，引皇帝升东阶，当神座前，北面再拜讫，又当皇后神座前再拜讫，入，进省服玩，拂拭床帐。敕所司进太牢之馔，加备珍羞陈设。（若有太子、诸王、公主陪葬柏城内者，并於寝殿东廊下所司致祭，功臣陪葬者，於东廊下各奠馔布位，量定献官行事。）太常卿引皇帝出，诣酒樽所，酌酒进，（其樽坫陈於堂户外之东南如常仪。）皇帝入奠酒三爵讫，当神座前北向立。太祝二人对持玉册於室户外之右，东向，一太祝东向跪读祝文讫，皇帝再拜，又再拜。若更进奠服玩，即躬自执陈。讫，太常卿引皇帝出户，当神座前北向立。太常卿奏： 请辞。 皇帝再拜，又再拜。讫，太常卿引皇帝出中门，太常卿前奏： 请权停。 （其从官及行事官并出大门外奉候。）其守宫使、内侍官引内宫率寝宫内人谒见讫，皇帝出，侍卫如常仪，还大次。少顷，若犹宿，即乘马还行宫。若更向前陵，即於大次更进发。（皆近侍先奏取进止，与仗卫计会。）
皇后拜陵
所司先设大次於寝宫之东，随地之宜，东向，铺御座如常。又设先朝妃嫔次於大次之南。守宫设大长公主、长公主及诸亲妇人、命妇等次於妃嫔之南，皆东向。及拜谒之处，皆障以行帷。
前一日，内谒者设中宫御位於寝宫东大次前近东，东向。又设先朝妃嫔以下位於御位西南，各於其次之东，皆重行东面，以北为上。司赞位於妃嫔东北，东面，掌赞二人在南，差退。
皇帝发行宫后，皇后乘四望车如常行之式，发行宫，之大次，改服假髻、白练单衣服。内典引各引妃嫔以下就位立讫，内侍版奏： 外办。 司言引尚宫，尚宫引皇后（每尚宫前导，皆司言先引。）出就位。（尚服负琮宝以从如式。）立定，尚仪前奏： 再拜。 退复位。皇后再拜。司赞曰： 再拜。 掌赞承传，诸陪位者皆再拜。少顷，尚仪又前奏： 请再拜辞。 皇后再拜。司赞曰： 再拜。 掌赞承传，诸陪位者皆再拜。尚宫引皇后还大次，谒寝宫如后仪。皇后初还大次，内典引各引陪位者退。
皇后拜陵讫，於寝宫东大次改服钿钗礼衣，（若服常服，临时听进止。）乘舆诣寝宫，司服负琮宝以从，侍卫如常，先朝妃嫔、大长公主、长公主陪后如常式。至宫北门，降舆入大次。
皇帝既入寝宫，尚宫引皇后侍从如常。诣寝殿前西阶之西，东面立。其妃嫔、公主等陪从立於皇后之南，皆东面北上。又设司赞位於妃嫔东北，东面；掌赞二人在南，差退。在位者立定，尚仪前奏： 再拜。 皇后再拜。司赞曰： 再拜。 掌赞承传，妃嫔以下皆再拜。讫，尚宫引皇后升自西阶，入室，（妃嫔公主等仍立於阶下。）诣先帝神座前，北面再拜。讫，尚宫又引皇后诣先帝皇后神座前，北面再拜。讫，复引皇后进省先后服玩。讫，引退西厢东面立。进食讫，皇帝出，尚宫引皇后从出，降自西阶，复阶下位。尚仪奏： 再拜。 皇后再拜。讫，司赞曰： 再拜。 掌赞承传，妃嫔以下皆再拜。讫，请皇后之大次更衣，妃嫔以下皆更衣。皇后出寝宫北门，乘四望车还行宫，侍从如来仪。
太常卿行诸陵
所司先择吉日。
行日之朝，车府令具轺车，驾一马，清道。青衣、团扇、曲盖、繖扇俱诣太常寺门布列以候。守宫先於陵南百步道东设次，西向北上。右校令具翦除利器以备洒扫。
太常卿公服乘车，奉礼以下公服陪从，到次降车，停便座。奉礼设卿位於兆门外之左，西向，陵官在卿位东南，执事官又於其南，俱西面北上。设奉礼位在陵官之西，西面，赞者二人在南，少退。
谒者引太常卿出次就位，赞引引诸官以次就位。立定，奉礼曰： 再拜。 赞者承传，在位者俱再拜。谒者引太常卿，赞引引诸官以次入奉行毕，谒者引复位。奉礼曰： 再拜。 赞者承传，在位者皆再拜。谒者引太常卿，赞引引诸官各就便座。少顷，乘车发行次，诣诸陵奉行如上仪。若应须洒扫及芟薙修理，皆即随事处分。
荐新於太庙
荐新之日，太庙令帅斋郎洒扫庙之内外，太官先馔所荐之物於神厨。（若有酒者，庙司设樽坫罍洗如式。）谒者引太常卿入立於东门之内道北，西向。谒者赞引称： 再拜。 太常卿再拜。进馔者奉馔入自正门，升自太阶，各设於神座前。（笾豆盖幂彻之如式。）讫，降自东阶以出。谒者引太常卿升自东阶，诣献祖室户前，盥洗酌献讫，再拜，又再拜。（若无酒即但再拜。）讫，谒者引太常卿复位。谒者赞拜，太常卿再拜讫，谒者引出。
荐新物
冬鱼、蕨、笋、蒲、白韭、堇、小豆、眢豆、蘘荷、菱人、子姜、夌索、春酒、桑落酒、竹根、黄米、粳米、糯米、粱米、稷米、茄子、甘蔗、芋子、鸡头人、苜蓿、蔓菁、胡瓜、冬瓜、瓠子、春鱼、水苏、枸杞、芙茨、子藕、大麦麫、瓜、油麻、麦子、椿头、莲子、栗、冰、甘子、李、樱桃、杏、林檎、橘、椹、菴罗果、枣、兔脾、獐、鹿、野鸡。
荐新物皆以品物时新堪供进者。所司先送太常，令尚食相知拣择，仍以滋味与新物相宜者配之以荐，皆如上仪。
有司享先代帝王
前享五日，诸享官各散斋三日於正寝，致斋二日於其庙所，如别仪。（无庙者祭於坛，其坛制准州社坛。其祭官以当州长官充，无以次通取也。）诸享官致斋之日，给酒食及明衣，各习礼於斋所。
前享一日，所在县官清扫内外，整拂神座。（无庙者，享日未明，县官帅其属入诣坛东陛升，设神座於坛上近北，南向，席以莞。以后陈设行事，依在庙之位。）设配座於神座东南，西向，席以莞。又为瘗埳於庙后壬地，方深取足容物。赞礼者设初献位於东阶东南，亚献、终献於初献之南，少退，俱西向北上。设掌事者位於终献东南，重行西面，以北为上。设赞唱者位於终献西南，西向北上。设望瘗位於庙堂东北，西向。又设赞唱者位於瘗埳东北，南向东上。设享官以下位於南门之外道东，重行西面，以北为上。（无庙者即设享官以下位於坛东壝门之外道南，重行，北面西上。）祭器之数：每座樽六，笾十，豆十，簋二，簠二，鉶三，俎三。县官帅其属升设樽於庙堂上前楹间室户之外，北向，正座之樽在西，配座之樽在东。（樽皆加勺幂，有坫以置爵。）设币篚於樽所。设洗於东阶东南，北向，东西当东霤，南北以堂深；罍水在洗东，篚在洗西，南肆，实爵三巾二在篚。加勺幂。执樽罍洗篚者各位於樽罍洗篚之后。
享日未明，烹牲於厨。夙兴，掌馔者实祭器。（牲体牛羊豕，皆载右胖。前脚三节，节一段，皆载之。后脚三节，节一段，去上节，载下二节。又取正脊、脡脊、横脊、正胁、代胁、短胁各二骨以并，馀皆不设。簋实稷黍，簠实稻粱。笾十，实石盐、乾鱼、枣、栗、榛、菱、芡、鹿脯、白饼、黑饼。豆十，实韭菹、醓醢，菁菹、鹿醢，芹菹、兔醢，笋菹、鱼醢，脾析菹、豚胉。若土无者，各以其类充之。）诸享官以下各服祭服。（三品毳冕，四品绣冕，五品玄冕，六品以下爵弁。）县官帅其属入实樽罍及币，（每座之樽，一实醴齐，一实盎齐，一实清酒，其玄酒各实於上樽。币用帛，长丈八尺，色用白也。）祝版各置於坫。赞唱者先入就位。祝与执樽罍篚者入立於庭，重行北面，以西为上。立定，赞唱者曰： 再拜。 祝以下俱再拜。执樽者升自东阶，（坛则升自东陛，以后准此。）立於樽所。执樽罍篚者各就位。升自东阶，行扫除於上，降，行扫除於下讫，各引就位。
质明，赞礼者引享官以下俱就门外位。少顷，赞礼者引享官以下以次入就位。立定，赞唱者曰： 再拜。 在位者皆再拜。赞礼者进初献之左，白： 有司谨具，请行事。 退复位。祝跪取币於篚，各立於樽所。掌馔者帅执馔者奉馔陈於南门之外。（坛则奉馔陈於东壝门之外。）赞礼者引初献升自东阶，（其坛则升自南陛，以后初献升降皆准此。）进当神座前，北向立。祝以币东向进，初献受币，祝还樽所。赞礼者引初献入，跪奠於神座，兴，出户，北向再拜。赞礼者引初献入，当配座西壁下东面立。祝以币北向进，初献受币，祝还樽所。赞礼者引初献进，东面跪奠於配座，兴，退复位，东面再拜。赞礼者引初献降复位。掌馔者引馔入，升自东阶，（坛则升自南陛。）祝迎引於阶上，各设於神座前，掌馔者帅执馔者各复本位，祝还樽所。赞礼者引初献诣罍洗，盥手洗爵，升自东阶，诣酒樽所，执樽者举幂，初献酌醴齐。赞礼者引初献入诣神座前，跪奠爵，兴，出户，北向立。祝持版进於神座之右，东面跪读祝文。（帝喾云：维某年岁次月朔日，子开元神武皇帝讳，谨遣具官姓名，敢昭告於帝高辛氏，惟帝能序三辰，功施万物，式遵祀典，敬以制币牺齐，粢盛庶品，祗荐於帝高辛氏，尚飨。帝尧云：敢昭告於帝陶唐氏，惟帝则天而行，光被四表，式遵祀典，敬以制币云云。配座云：敢昭告於唐司徒，惟公敬敷五教，弘赞彝伦，率由旧章，配享於帝陶唐氏云云。帝舜云：敢昭告於帝有虞氏，惟帝道光七政，绩宣五典，式遵故实云云。配座云：敢昭告於皋陶氏，惟神爰定五刑，载敷九德，率由旧典云云。夏王禹云：敢昭告於夏王禹，惟王克平九土，功施万代，式遵故实云云。配座云：敢昭告於伯益氏，惟公赞敷下土，克蕃庶物，率由旧章，配享於夏王禹云云。殷王汤云：惟王革命黜暴，功济天下，式遵祀典云云。配座云：敢昭告於伊尹氏，惟公弼谐政道，功格天地，率由故实云云。周文王云：惟王受命作周，经纬天地，式遵祠典云云。配座云：敢昭告於太公，惟公纯德孔明，翼成周室，率由旧典云云。周武王云：应天顺人，克定祸乱，式遵祠典云云。配座云：敢昭告於周文公、召康公，惟公道光十乱，功著分陕，率由旧典云云。汉高帝云：惟帝神武膺期，抚安区夏，式遵祠典云云。配座云：敢昭告於萧相国，惟公翼成汉业，厥功惟茂，率由旧章云云。）讫，兴。初献再拜。祝进，跪奠版於神座，兴，还樽所。赞礼者引初献官诣配座酒樽所，取爵於坫，执樽者举幂，初献酌醴齐。赞礼者引初献入，东面跪奠於配座前，兴，进立於西壁下，东面立。祝持版入，立於配座之左，北面跪读祝文讫，兴。初献再拜。祝进，跪奠版於配位，兴，还樽所。赞礼者引初献出户，北向立。祝各以爵酌清酒，合置一爵，一太祝持爵进於初献之右，西向立。初献再拜，受爵，跪祭酒，啐酒，奠爵，兴。祝各帅执馔者以俎跪减神座前三牲胙肉，各取前脚第二节共置一俎上，以授初献。初献受以授掌馔者。初献跪取爵，遂饮卒爵。祝进受爵，复於坫。初献兴，再拜。赞礼者引初献降复位。
於初献饮福，赞礼者引亚献诣罍洗，盥手洗爵，升自东阶，诣酒樽所，执樽者举幂，亚献酌盎齐。赞礼者引亚献入诣神座前，北面跪奠爵，兴，出户，北向再拜。赞礼者引亚献诣配座酒樽所，取爵於坫，执樽者举幂，亚献酌盎齐。赞礼者引亚献入诣配座前，东向跪奠爵，兴，退於西壁下，东面再拜，出户，北向立。祝各以爵酌清酒，合置一爵，一太祝持爵进於亚献之右，西面立。亚献再拜，受爵，跪祭酒，遂饮卒爵。祝受爵，复於坫。亚献兴，再拜。赞礼者引亚献降复位。
初亚献献将毕，赞礼者引终献盥洗、升献、饮福，如亚献之仪。讫，赞礼者引终献降复位。
祝各进神座前跪彻豆，兴，还樽所。赞唱者曰： 再拜。 （非饮福受胙者皆再拜。）再拜讫，赞唱者又曰： 再拜。 献官以下皆再拜。
赞礼者进初献之左，白： 请就望瘗位。 赞礼者引初献就望瘗位，西向立。赞唱者转立於望瘗东北位。初献官拜讫，祝各进神位前跪取币，兴，降自西阶，（坛则降自南陛。）诣瘗埳北，南面以币置於埳。赞唱者曰： 可瘗。 埳东西面各二人填土。半埳，赞礼者进初献之左，白： 礼毕。 遂引初献以下出。赞唱者还本位，祝与执樽罍者俱复执事位。立定，赞唱者曰： 再拜。 祝以下皆再拜以出。祝版焚於斋所。
季夏祭中霤於太庙
季夏土王日，祭中霤於太庙之庭。
前祭三日，诸祭官散斋二日於正寝，致斋一日於庙所，如别仪。
前一日，卫尉陈设如常。
祭日，未明十刻，太官丞具特牲之馔。
未明一刻，太庙令帅其属入布神座於庙庭西门之内道南，东向，席以莞，设神座於座首。设酒樽於神座东南，设洗又於酒樽东南，俱北向，罍水在洗东，篚在洗西，南肆。（篚实以巾爵也。）奉礼设太庙令位於神座东南，执事者位於其后，俱北向西上。设门外位皆於东门之外道南，重行北向，以西为上。
质明，诸行事之官各服其服。良酝之属入实樽罍，太官丞监实笾豆簋簠。赞引引太庙令，又赞引引执事者，俱就门外位。太祝与执樽罍篚幂者先入，诣神座前，西向再拜讫，各就位。立定，赞引引太庙令，又赞引引执事者入就位。赞引赞拜，太庙令以下皆再拜。太官丞出，诣馔所。
赞引进太庙令之左，白： 有司谨具，请行事。 退复位。太官丞引馔入，太祝迎引於座首，设於神座前讫，太官丞以下还本位，太祝还樽所。
赞引引太庙令诣罍洗，盥手洗爵，诣酒樽所，执樽者举幂，太庙令酌酒。赞引引太庙令进神座前，西向跪奠爵，俯伏，兴，少退，西向立。太祝持版进於神座之右，北向跪读祝文曰： 维某年岁次月朔日，子开元神武皇帝谨遣具位姓名，敢昭告於中霤：赖兹保养，甿庶以安，式荷神功，祗率常礼，爰以特牲、芗合、芗萁、嘉蔬、嘉荐、醴酒，明祀於神，尚飨。 讫，兴。太庙令再拜。太祝进奠版於神座，俯伏，兴，还樽所。
太祝以爵酌福酒，进太庙令之左，北面立。太庙令再拜，受爵，跪祭酒，遂饮卒爵。太祝进受爵，还樽所。太庙令俯伏，兴，再拜，赞引引还本位。
太祝进，跪彻豆，俯伏，兴，还樽所。太祝与执樽罍篚者俱复位。立定，赞引赞拜，太庙令以下皆再拜。赞引进太庙令之左，白： 礼毕。 遂引太庙令以下出。其祝版燔於斋所。
孟冬祭司寒（纳冰开冰附）
前三日，诸祭官散斋二日於家正寝，致斋一日於祭所。右校扫除祭所，卫尉陈设如常。
祭日未明十刻，太官丞具特牲之馔。
未明一刻，郊社丞入布神座於庙北，南向，设神位於座首。又帅其属设酒樽於座东南，设洗於酒樽东南，俱北向；罍水在洗东，篚在洗西，南肆；（篚实以巾爵。）执樽罍篚者各位於樽罍篚之后。上林令设桃弧棘矢於冰室户内之右。（祭讫遂留之。）奉礼设上林令位於神座东南，执事者陪其后，俱重行，西向北上。
质明，上林令以下各服其服，郊社丞、良酝之属入实樽罍，太官丞监实笾豆簋簠。赞引引上林令，又赞引引执事者，俱就门外位。立定，太祝与执樽罍篚幂者先入，立於神座前，北向，俱再拜讫，各就位。赞引引上林令，又赞引引执事者，俱入就位。立定，赞引赞拜，上林令以下皆再拜。太官丞出诣馔所。
赞引进上林令之左，白： 有司谨具，请行事。 退复位。太官丞引馔入，太祝迎於座首，设於神座前讫，太官丞以下还本位，太祝还樽所。
赞引引上林令盥手洗爵，诣酒樽所，执樽者举幂，上林令酌酒。赞引引上林令进神座前，北向跪奠爵，俯伏，兴，少退，北向立。太祝持版进於神座之右，东向跪读祝文曰： 维某年岁次月朔日，开元神武皇帝谨遣某官姓名，敢昭告於玄冥之神：顺兹时令，增冰坚厚，式遵常典，将纳凌阴，谨以玄牡秬黍，嘉荐清酌，明祀於神，尚飨。 讫，兴。上林令再拜。太祝进，跪奠版於神座，俯伏，兴，还樽所。
太祝以爵酌福酒，进上林令之右，西向立。上林令再拜，受爵，跪祭酒，遂饮卒爵。太祝进受爵，还樽所。上林令跪，俯伏，兴，再拜，赞引引还本位。
太祝进，跪彻豆，俯伏，兴，还樽所。太祝与执樽罍篚者俱复位。立定，赞引赞拜，上林令以下皆再拜。赞引进上林令之左，白： 礼毕。 赞引引上林令以下出。其祝版焚於斋所。
兴庆宫祭五龙坛
将祭，有司筮日如别仪。
前祀三日，凡应祭之官散斋二日，致斋一日如别仪。
前祭二日，守宫设祭官次於东壝之外道南，北向，以西为上。设陈馔幔於内壝东门之外道南，北向。太乐令设判悬之乐於坛南。右校扫除坛之内外。
前祀一日，晡后一刻，诸卫令其属各以其方器服守卫壝门，清斋一宿。奉礼设献官位於壝东南，西向；执事位於献官东南，俱西向北上。设奉礼位於献官西南，赞者二人在南，差退。设祭官以下门外位於东壝之外道南，每等异位，重行北向，以西为上。郊社令帅斋郎设散樽五龙各二於坛上东南隅，北向西上。（樽加勺幂，有坫以置爵。）设洗於坛东南，北向；罍水在洗东，篚在洗西，南肆；（篚实以巾爵。）执樽罍篚幂者各位於樽罍篚幂之后。
祀日未明十刻，太官令帅宰人以鸾刀烹牲於厨。（牲以少牢。）
未明二刻，郊社令帅斋郎各服其服，升设五龙座於坛上近北，南向东上，席以莞，设神位各於座首。
未明一刻，祭官以上各服其服。郊社令与良酝之属入实樽罍。太祝以币置於篚。太官令帅进馔者实诸笾豆簋簠等，设於馔幔内。
质明，谒者引献官以下就门外位。奉礼帅赞者先入就位。执樽罍篚幂者入，当坛南重行北向，以西为上。立定，奉礼曰： 再拜。 赞者承传，执樽罍篚幂者皆再拜讫，自东陛升，立於樽所，各就位。太乐令帅工人入就位。
谒者进献官之左，白： 有司谨具，请行事。 退复位。协律郎跪，俯伏，举麾，工鼓柷，乃以姑洗之均，乐舞三成，偃麾，戛敔，乐止。奉礼曰： 众官再拜。 众官在位者皆再拜讫，复位。
太祝取币於篚，立於樽所。太官令帅进馔者奉馔陈於东门之外。
谒者引献官诣南陛升，北向立。太祝以币授献官，献官受币。登歌作，以南吕之均。谒者引献官进，北向跪奠币於青龙之座前。诸座皆太祝助奠。俱毕，献官再拜讫，登歌止。谒者引献官降自南陛，还本位。
太官令引馔入，升自南陛，太祝迎引於坛上，设馔於神座前讫，降复位。
谒者引献官诣罍洗，盥手洗爵讫，引升南陛，诣酒樽所，执樽者举幂，献官酌清酒。谒者引进神座前，北向跪奠爵於青龙之座。太祝等助奠诸座。俱毕，少退，北向立。太祝持版进於青龙座之右，东向跪读祝文。（祝文临时制撰。）读讫，献官再拜。太祝进，跪奠版於神座，俯伏，兴，还樽所。
太祝以爵酌罍福酒，进献官之右，西向立。献官再拜，受爵，跪祭酒，啐酒，奠爵，兴。太祝帅斋郎进俎，太祝跪减神前胙肉，兴，以授献官，献官受以授斋郎。献官跪取爵，遂饮卒爵。太祝进受爵，复於坫。献官再拜，谒者引降复位。
太祝跪彻豆，俯伏，兴，还樽所。奉礼曰： 赐胙。 赞者唱： 众官再拜。 众官在位者皆再拜。（献官不拜。）奉礼又曰： 再拜。 在位者皆再拜。谒者进献官之左，白： 礼毕。 遂引献官以下出。太祝以下复执事位，立定，奉礼曰： 再拜。 太祝再拜讫，出。其祝版燔於斋所。（如沈玉於川，临时别取进止。）
