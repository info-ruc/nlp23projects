<strong>礼七十四开元礼纂类九吉礼六</strong>
皇帝时享於太庙
（凡一岁五享，谓四孟月及腊。宗庙三年一祫以孟冬，五年一禘以孟夏，及诸享摄事并附。）
斋戒
将享，有司卜日，如常仪。皇帝散斋四日於别殿，致斋三日於太极殿，服通天冠，绛纱袍，结佩，并如圆丘仪。应享官斋，具序例仪。（祫禘仪同。）
陈设
前享三日，尚舍直长施大次於庙东门之外道北，南向，尚舍奉御铺御座。守宫设文武侍臣次於大次之后，文官在左，武官在右，俱南向。设诸享官次於斋坊之内。（摄事，右校清扫内外，守宫设享官、公卿以下次於斋坊。）九庙子孙於斋坊内近南，西向北上。文官九品以上於斋坊之南，东方南方朝集使又於其南，东方南方蕃客又於其南，俱每等异位，重行，西向北上。介公、酅公於庙西门之外近南，武官九品以上於介公、酅公之南，西方北方朝集使於武官之南，西方北方蕃客又於其南，俱每等异位，重行，东向北上。（其褒圣侯位於文官三品之下，诸州使人分方各位於朝集使之后。摄事无大次及九庙子孙以下至此仪。）
前享二日，太乐令设宫悬之乐於庙庭，如圆丘仪。（所异者，树路鼓及设歌钟歌磬於庙堂上前楹间耳。）右校清扫内外。
前享一日，奉礼设御位於庙东陛东南，西向。（摄事无御位。下仿此。）设享官、公卿位於东门之内道南，执事者位於其后，每等异位，俱重行西面，以北为上。（摄则公卿位於道北，执事位於道南。）设御史位於庙堂之下，一位於东南，西向，一位於西南，东向，令史各陪其后。设奉礼位於乐悬东北，赞者二人在南，差退，俱西面。设协律郎位於庙堂之上前楹之间，近西，东向。设太乐令位於北悬之间，北向。
设从享之官位：九庙子孙於享官、公卿之南，昭穆异位；（虽有贵者以齿。）文官九品以上位於子孙之南；东方南方朝集使於文官之南；东方南方蕃客又於其南。俱每等异位，重行，西面北上。介公、酅公位於西门之内道南；武官九品以上於介公、酅公之南，少西，当文官；西方北方朝集使於武官之南；西方北方蕃客又於其南。俱每等异位，重行，东面北上。（其褒圣侯位於文官三品之下，诸州使人分方各位於朝集使之后。）
设门外位：享官、公卿以下皆於东门之外道南，每等异位，重行，北面西上。子孙之位於享官、公卿之东，少南，文官九品以上於子孙之东，东方南方朝集使於文官之东，东方南方蕃客又於其东，俱每等异位，重行，北面西上。设介公、酅公位於西门之外道南，武官九品以上於介公、酅公之西，少南，西方北方朝集使於武官之西，西方北方蕃客又於其西，俱每等异位，重行，北面东上。（其褒圣侯位於文官三品之下，诸州使人分方各位於朝集使之后。摄事无九庙子孙以下至此仪。）
设牲榜於东门之外，当门西向，以南为上。设廪牺令位於牲西南，史陪其后，俱北向。设诸太祝位於牲东，各当牲后，祝史各陪其后，俱西向。设太常卿省牲位於牲前，近北，又设御史位於太常卿之西，俱南向。
设樽彝之位於庙堂上前楹间，各於室户之左，北向。春夏每室鸡彝一，鸟彝一，牺樽二，象樽二，山罍二。秋冬每室斝彝一，黄彝一，著樽二，壶樽二，山罍二。皆加勺幂，（凡宗庙幂皆以黼。）皆西上，各有坫焉。（祫享设樽彝於庙堂上下。每座斝彝一，黄彝一，牺樽二，象樽二，著樽二，山罍二，在堂上，皆於神座之左。献祖、太祖、高祖、高宗樽彝在前楹间，北向；懿祖、代祖、太宗、中宗、睿宗樽彝在户外，南向。其壶樽二、太樽二、山罍四，在堂下阶间，北向西上。禘享则鸡彝、鸟彝，馀同祫享。）
设簋鉶笾豆之位於庙堂之上，俱东侧阶之北。每座四簋居前，四簠次之，次以六，次以六鉶，笾豆为后，每座异之，（祫禘摄事，簋簠鉶与正数半之。）皆以南为上，屈陈而下。
设御洗於东陛东南，亚献之洗又於东南，俱北向；罍水在洗东，篚在洗西，南肆；（篚实以珪瓒巾爵。）执樽罍篚幂者各位於樽罍篚幂之后。（祫禘仪，享日未明五刻，太庙令服其服，布昭穆之座於户外。自西序以东，皇八代祖献祖宣皇帝，皇六代祖太祖景皇帝，皇高祖高祖神尧皇帝，皇祖高宗天皇大帝，座皆北厢，南向。皇七代祖懿祖光皇帝，皇五代祖代祖元皇帝，皇曾祖太宗文武圣皇帝，皇伯考中宗孝和皇帝，皇考睿宗大圣真皇帝，座於南厢，北向。每座皆设黼扆，莞席纷纯，藻席画纯，次席黼纯，左右几。）
省牲器
省牲之日午后十刻，庙所禁断行人，太庙令整拂神幄。祝史各取毛血，每座共实一豆，祝史又洗肝於郁鬯，又取膟膋共实一豆，俱置馔所。馀并如圆丘仪。（膟膋，肠间脂。祫禘祝史洗肝於郁鬯，馀并同圆丘仪。）
銮驾出宫
前出宫三日，本司宣摄内外各供其职，守宫设从享官五品以上次於承天门东西朝堂，如常仪。
前二日，太乐令设宫悬之乐於殿庭，如常仪。（驾出，悬而不作。）
享日未明七刻，搥一鼓为一严，（三严时节，前一日侍中奏裁。）侍中奏开宫殿门及城门，馀并与圆丘仪同，唯祭官称享为异耳。
晨祼
享日未明四刻，诸享官各服其服，太庙令、良酝令各帅其属入实樽罍，（鸡彝、斝彝及牺樽、象樽、著樽、壶樽之上樽皆实以明水，山罍之上樽实以玄酒，鸟彝、黄彝实以郁鬯；牺樽、著樽实以醴齐，象樽、壶樽实以盎齐，山罍实以清酒。祫禘之樽，斝彝及五齐上樽皆实明水，山罍上樽实以玄酒，黄彝实以郁鬯，牺樽实以汎齐，象樽实以醴齐，著樽实以盎齐，壶樽实以醍齐，太樽实以沈齐，山罍实以清酒。）太官令帅进馔者实诸笾豆簋簠。
未明三刻，奉礼帅赞者先入位，赞引引御史、博士、太庙令、太祝、宫闱令及令史、祝史与执樽罍篚幂者入自东门，当阶间重行，北面西上。立定，奉礼曰： 再拜。 赞者承传，（凡奉礼有词，赞者皆承传。）御史以下皆再拜讫，执樽罍篚幂者各就位。赞引引御史、诸太祝诣东陛升堂，行扫除於上，令史祝史行扫除於下，讫，引就位。（祫禘又太庙令帅其属陈瑞物於庙庭太阶之西，上瑞为前，中下相次，及伐国所得宝器，上次先后亦然，俱藉以席。摄事不陈瑞物宝器。）
未明二刻，赞引引太庙令、太祝、宫闱令诣东陛升堂，诣献祖室，入开埳室，太祝、宫闱令奉出神主置於座。（祫禘则未明二刻，陈腰舆於东陛之东，每室各二，皆西向北上。立定，赞引引太庙令、太祝、宫闱令帅内外执事者，以腰舆自东陛升，诣献祖室，入开埳室，太祝、宫闱令奉出神主，各置於舆，出诣座前，奉神主置於座讫，以次奉出懿祖以下如献祖仪。）讫，引太庙令以下次奉出懿祖，次奉出太祖，次奉出代祖，次奉出高祖，次奉出太宗，次奉出高宗，次奉出中宗，次奉出睿宗，神主置於座，如献祖之仪。（皇祖妣以下神主皆宫闱令奉出，俱并而处右。）讫，引太庙令以下降还本位。（摄事赞引各引享官俱就门外位，无驾将至下至从享官位仪。）
驾将至，谒者、赞引引享官，通事舍人分引九庙子孙、从享群官、诸方客使先置者俱就门外位。
驾至大次门外，回辂南向，将军降，立於辂右。侍中进，当銮驾前跪奏称： 侍中臣某言，请降辂。 俯伏，兴，还侍位。皇帝降辂，乘舆之大次，繖扇华盖侍卫如常仪。太庙令以祝版奉御署讫，近臣奉出，太庙令受，各奠於坫。通事舍人引文武五品以上从享之官，皆就门外位。太乐令帅工人、二舞入就位，文舞入陈於悬内，武舞立於悬南道西。（其升堂座者，皆脱屦於下，降纳如常。）谒者引司空入就位，立定，奉礼曰： 再拜。 司空再拜讫，谒者引司空诣东陛升堂，行扫除於上，降，行乐悬於下讫，引复位。初司空行乐悬，通事舍人、谒者、赞引各引享官及九庙子孙、从享群官、诸方客使次入就位。（摄事无九庙子孙以下至皇帝再拜仪，但享官再拜耳。）
皇帝停大次半刻顷，太常博士引太常卿立於大次门外，当门北向。侍中版奏： 外办。 皇帝出次，华盖侍卫如常仪。（侍中负宝陪从如式。）博士引太常卿，太常卿引皇帝，（凡太常卿前导，皆博士先引。）至庙门外，殿中监进镇珪，皇帝执镇珪，华盖仗卫停於门外，近侍者从入如常。皇帝至版位，西向立。（每立定，太常卿与博士退立於左。）太常卿前奏称： 请再拜。 退复位。皇帝再拜。奉礼曰： 众官再拜。 在位者皆再拜。（其先拜者不拜。）
太常卿前奏：（摄事谒者进太尉之左白 请行事 。凡摄事皆太尉初献。） 有司谨具，请行事 。退复位。协律郎跪，俯伏，举麾，（凡取物者皆跪俯伏而取以兴，奠物则跪奠讫，俯伏而后兴。）鼓柷，奏永和之乐，乃以黄锺为宫，大吕为角，太蔟为徵，应锺为羽，作文舞之舞乐，舞九成，（黄锺三奏，大吕、太蔟、应锺各再奏。）偃麾，戛敔，乐止。（凡乐皆协律郎举麾、工鼓柷而后作，偃麾戛敔而后止。）太常卿前奏称： 请再拜。 退复位。皇帝再拜。奉礼曰： 众官再拜。 在位者皆再拜。
太常卿引皇帝诣罍洗，太和之乐作，（皇帝每行，皆如常乐。）皇帝至罍洗，乐止。侍中跪取匜，兴，沃水；又侍中跪取盘，兴，承水；皇帝搢镇珪，（凡受物则搢珪，奠讫，执珪，俯伏，兴。）皇帝盥手。黄门侍郎跪取巾於篚，兴，进，皇帝帨手讫，黄门侍郎受巾，跪奠於篚。黄门侍郎又取瓒於篚，兴，进，皇帝受瓒，侍中酌罍水，又侍中奉盘，皇帝拭瓒讫，侍中奠盘匜，黄门侍郎受巾奠於篚，皆如常。
太常卿引皇帝，乐作，皇帝升自阼阶，乐止。侍中、中书令以下及左右侍卫量人从升。（以下皆如之。摄事皆太尉升陛，盥洗酌献。）太常卿引皇帝诣献祖樽彝所，执樽者举幂，侍中赞酌郁鬯讫，登歌，作肃和之乐，以圜锺之均。（自后登歌，皆用圜钟。）太常卿引皇帝入诣献祖神座前，北向跪，以鬯祼地，奠之，俯伏，兴，太常卿引皇帝出户，（祫禘少退。摄事同。）北向再拜。讫，太常卿引皇帝次祼懿祖，次祼太祖，次祼代祖，次祼高祖，次祼太宗，次祼高宗，次祼中宗，次祼睿宗，并如上仪。讫，登歌止。太常卿引皇帝，乐作，皇帝降自阼阶，还版位，西向立，乐止。
初群官拜讫，祝史各奉毛血及肝膋之豆於东门外，斋郎奉炉炭、萧、稷黍各立於肝膋之后。於登歌止，祝史奉毛血肝膋与奉炉炭萧稷黍者以次入自正门，升自太阶，诸太祝各迎取毛血肝膋於阶上，俱入奠於神座前。祝史退立於樽所。斋郎奉炉炭皆置於室户外之左，其萧、稷黍各置於炉炭下，降自阼阶以出。诸太祝俱取肝，出户，燔於炉炭，还樽所。
馈食
皇帝既升祼，太官令出，帅进馈者奉馔陈於东门之外，重行西向，以南为上。谒者引司徒出诣馔所，司徒奉献祖之俎。皇帝既至位，乐止，太官令引馔入自正门，俎初入门，雍和之乐作，以无射之均，（自后接神之乐，堂下皆奏无射。）馔至太阶，乐止。祝史俱进，彻毛血之豆，降自阼阶以出。馔升，诸太祝迎引於阶上，各设於神座前。（笾豆盖幂，先彻乃升。簋簠既奠，卻其盖於下。）设讫，谒者引司徒以下降自阼阶，复位。诸太祝各取萧、稷黍，濡於脂，燔於炉炭，还樽所。
太常卿引皇帝诣罍洗，乐作，皇帝至罍洗，乐止。皇帝盥手洗爵，侍中、黄门侍郎赞洗如晨祼之仪。讫，太常卿引皇帝，乐作，皇帝升自阼阶讫，乐止。太常卿引皇帝诣献祖樽彝所，执樽者举幂，侍中赞酌醴齐讫，光大之舞作，太常卿引皇帝入诣献祖神座前，北面跪奠爵，少东，俯伏，兴。太常卿又引皇帝出，取爵於坫，酌醴齐讫，太常卿又引入诣神座前，北面跪奠爵，少西，兴。太常卿引皇帝出户，北面立，乐止。（祫享乐终八节止。诸座皆然。）太祝持版进於室户外之右，东面跪读祝文曰： 维某年岁次月朔日，子孝曾孙开元神武皇帝讳，敢昭告於献祖宣皇帝、（摄事云 谨遣太尉封臣名 。下仿此。）祖妣宣庄皇后张氏：气序流迈，时惟孟春，（孟夏，孟秋，孟冬。）永怀罔极，伏增远感。谨以一元大武、柔毛、刚鬛、明粢、芗合、芗萁、嘉蔬、嘉荐、醴齐，恭修时享，以申追慕，尚飨。 读讫，兴。（以下诸室祝文仪并同。祫享祝云： 晷度环周，岁序云及，永怀追慕，伏增远感。谨以一元大武、柔毛、刚鬛、明粢、芗合、芗萁、嘉蔬、嘉荐、汎齐，肃雍明献，恭备祫享。 馀字并同。禘享祝云 祗荐禘事 。太祖以下称臣。）皇帝再拜讫，又再拜。初读祝文讫乐作，太祝入奠版於神座，出，还樽所，皇帝拜讫，乐止。
太常卿引皇帝诣懿祖樽彝所，执樽者举幂，（摄事太尉诣樽彝所，取爵於坫，执樽者举幂，太尉酌醴齐。他仿此。）侍中取爵於坫，进，皇帝受爵，侍中赞酌醴齐讫，长发之舞作。太常卿引皇帝入诣懿祖神座前，北向跪奠爵，少东，俯伏，兴。太常卿又引皇帝出取爵於坫，酌醴齐讫，太常卿引皇帝入诣神座前，北面跪奠爵，少西，兴。太常卿引皇帝出户，北向立，乐止。太祝持版进於户之右，东向跪读祝文曰 维某年岁次月朔日，子孝曾孙开元神武皇帝讳，敢昭告於懿祖光皇帝、祖妣光懿皇后贾氏 。读祝文讫，乐作，太祝入奠版於神座，出，还樽所，皇帝拜讫，乐止。
太常卿引皇帝诣太祖樽彝所如上仪，大政之舞作，祝文曰 孝曾孙开元神武皇帝臣讳，敢昭告於太祖景皇帝、祖妣景烈皇后梁氏 。馀如上仪。次代祖，大成之舞作，祝文曰 孝曾孙开元神武皇帝讳，敢昭告於代祖元皇帝、祖妣元贞皇后独孤氏 。献讫，太常卿引皇帝诣樽彝所，皇帝拜讫，乐止。太常卿引皇帝诣高祖樽彝所如上仪，大明之舞作，祝文曰 孝曾孙开元神武皇帝臣讳，敢昭告於皇高祖神尧皇帝、祖妣太穆皇后窦氏 。讫，次太常卿引皇帝诣太宗樽彝所如上仪，崇德之舞作，祝文曰 孝曾孙开元神武皇帝臣讳，敢昭告於皇曾祖太宗文武圣皇帝、皇曾祖妣文德圣皇后长孙氏 。讫，次太常卿引皇帝诣高宗樽彝所如上仪，钧天之舞作，祝文曰 孝孙开元神武皇帝臣讳，敢昭告於皇祖考高宗天皇大帝，皇祖妣大圣天后武氏 。讫，次太常卿引皇帝诣中宗樽彝所如上仪，酌醴齐，文和之舞作，祝文曰 孝侄开元神武皇帝臣讳，敢昭告於皇伯考中宗孝和皇帝、和思皇后赵氏 。讫，次太常卿引皇帝诣睿宗樽彝所如上仪，景云之舞作，祝文曰 孝子开元神武皇帝臣讳，敢昭告於皇考睿宗大圣真皇帝、皇妣昭成皇后窦氏 。讫，兴。皇帝再拜讫，又再拜。初读祝文讫，乐作，太祝入奠版於神座，出，还樽所，皇帝拜讫，曲终乐止。
太常卿引皇帝诣东序西向立，寿和之乐作。皇帝献将讫，谒者引司徒诣东阶，升立於楹间，北面东上。皇帝献讫，诸太祝各以爵酌上樽福酒，合置一爵，一太祝持爵授侍中，侍中受，北向进，皇帝再拜受爵，跪祭酒，啐酒，奠爵，俯伏，兴。诸太祝各帅斋郎持俎进，太祝减神座前三牲胙肉（各取前脚第二骨。）加於俎，又以笾豆取稷黍饭，还樽所。以胙肉各置一俎上，以饭共置一笾。以饭授司徒，司徒奉进，皇帝受以授左右。太祝又以胙肉授司徒，司徒受俎以次进，皇帝每受以授左右。谒者引司徒降复位。皇帝跪取爵，遂饮卒爵，侍中进受虚爵以授太祝，太祝受爵，复於坫。皇帝俯伏，兴，再拜，乐止。太常卿引皇帝，乐作，皇帝降自阼阶，还版位，西向立，乐止。
文舞出，鼓柷，作舒和之乐，出讫，戛敔，乐止；武舞入，鼓柷，作舒和之乐，立定，戛敔，乐止。
初皇帝将复位，谒者引太尉诣罍洗，盥手洗爵讫，谒者引太尉升自阼阶，（摄事则太尉将复位，谒者引太常卿。下仿此。）诣献祖樽彝所，执樽者举幂，太尉酌盎齐。武舞作。谒者引太尉入诣献祖神座前，北向跪奠爵，少东，兴，谒者引太尉出户，北向再拜。谒者又引太尉取爵於坫，酌盎齐讫，谒者引入诣神座前，北向跪奠爵，少西，讫，兴，谒者引太尉出户，北向再拜。谒者引太尉次诣懿祖樽彝所，取爵於坫，执樽者举幂，太尉酌盎齐，谒者引太尉入诣懿祖神座前，北向跪奠爵，少东，兴，谒者引太尉出户，北向再拜。谒者又引太尉取爵於坫，酌盎齐讫，谒者引入诣神座前，北向跪奠爵，少西，讫，兴，谒者引太尉出户，北向再拜。讫，谒者引太尉次献太祖，次献代祖，次献高祖，次献太宗，次献高宗，次献中宗，次献睿宗，并如上仪。讫，谒者引太尉诣东序西向立。诸太祝各以爵酌罍福酒，合置一爵，一太祝持爵进太尉之左，北向立，太尉再拜受爵，跪祭酒，遂饮卒爵，太祝进受虚爵，复於坫，太尉兴，再拜，谒者引太尉降复位。
初太尉献将毕，谒者引光禄卿（摄事同。）诣罍洗盥洗，升酌盎齐终献，如亚献之仪。讫，引光禄卿降复位。武舞止。
登歌，作雍和之乐，诸太祝各入室彻豆，还樽所，（彻者笾豆各一少移於故处。）登歌止。奉礼曰： 赐胙。 赞者唱： 众官再拜。 在位者皆再拜。（已饮福者不拜。）永和之乐作，太常卿前奏称： 请再拜。 退复位。皇帝再拜。奉礼曰： 众官再拜。 在位者皆再拜。乐一成止。
太常卿前奏： 礼毕。 太常卿引皇帝还大次，乐作，皇帝出门，乐止。殿中监受镇珪，华盖侍卫如常仪。通事舍人、谒者、赞引各引享官及九庙子孙、从享群官、诸方客使以次出。赞引引御史、太祝以下俱复执事位，立定，奉礼曰： 再拜。 御史以下皆再拜，赞引引出。工人、二舞以次出。太庙令与太祝、宫闱令纳神主如常仪。其祝版燔於斋坊。
祭七祀（各因时享祭之，惟中霤季夏别祭。祫禘之日遍祭之，如腊享。）
司命户以春，灶以夏，中霤以季夏土王日，门厉以秋，行以冬。
祭日未明一刻，太庙令帅其属入布神席於庙庭西门之内道南，东向，以北为上，席皆以莞。设神位各於座首。设酒樽於神座东南，设洗於酒樽东南，俱北向。罍水在洗东，篚在洗西，南肆。（篚实以巾爵。）太庙令与良酝令之属入实樽罍如常，其执樽罍篚者，各位於樽罍篚之后。初太祝以下入，祝史与执樽罍篚者次入就位。於堂上设馔讫，太官丞引馔入，祝史迎引於座首，各设於神座前。
於光禄卿将升献，赞引引献官诣罍洗盥洗，诣酒樽所，执樽者举幂，献官酌酒，赞引引献官进，西面跪奠於司命神座，少退，西向立。祝史持版进神座之右，北向跪读祝文曰： 维某年岁次月朔日，子开元神武皇帝遣具位姓名，敢昭告於司命：三阳照物，四序惟始，式遵常礼，谨以牺齐，粢盛庶品，明荐於司命，尚飨。 户云 时维岁首，升阳赞滞 。灶云 时维夏始，盛阳作统 。门云 时维孟秋，升阴纪物 。厉云 时属实沈，气序清肃 。行云 时维冬首，盛阴作纪 。读祝文讫，兴，献官再拜，祝史进奠版於神座，还樽所。（其七祀祝版，祝史一人读之。）献官再拜讫，赞引引献官诣酒樽所，酌献并如上仪。讫，赞引引还本位。於堂上彻豆，祝史进彻豆，还樽所。
腊享祝文： 维某年岁次月朔日，子孝曾孙开元神武皇帝某，敢昭告於献祖宣皇帝、祖妣宣庄皇后张氏：肃承灵祐，锡兹介福，时和年登，率遵彝典，谨以一元大武、柔毛、刚鬛、明粢、芗合、芗萁、嘉蔬、嘉荐、醴齐，虔恭斋栗，备兹清祀，尚飨。 （馀室祝文准此。太祖以下称臣。）
腊享祭七祀文： 维某年岁次月朔日，子开元神武皇帝遣具位姓名，敢昭告於司命、户、灶、中霤、门、厉、行：今时和年丰，式遵常礼，谨以牺齐粢盛庶品，明荐於司命、户、灶、中霤、门、厉、行，尚飨。 
献官唯献司命，馀座斋郎助奠，馀如上仪。
祫禘以功
臣配享
享日未明一刻，太庙令布功臣神座於太庙之庭：
吏部尚书、赠司空、郧国公殷开山，光禄卿、渝国公刘政会，开府仪同三司、淮安靖王神通，礼部尚书、赠司空、河间元王孝恭。
右配享高祖庙庭太阶之东少南，西向，以北为上。（下并放此。）
司空、赠太尉、梁国文昭公房玄龄，特进、赠司空、郑国文贞公魏徵，洛州都督、赠尚书左仆射、蒋国忠公屈突通，开府仪同三司、赠司徒、申国文献公高士廉。
右配享太宗庙庭，少南，西向，以北为上。
司空、太子太师、赠太尉、英国贞武公李勣，中书令、赠尚书右仆射、高唐县公马周，尚书左仆射兼太子少傅、北平县公张行成。
右配享高宗庙庭，少南，西向，以北为上。
侍中、谯国公桓彦范，侍中、平阳郡公敬晖，中书令兼吏部尚书、汉阳郡公张柬之，特进、博陵郡公崔玄暐，中书令、南阳郡公袁恕己。
右配享中宗庙庭，少南，西向，以北为上。
尚书左仆射、太子少傅、赠司空、许国文贞公苏瑰，尚书左丞相、太子少保、徐国公刘幽求。
右配享睿宗庙庭，少南，西向，以北为上。
诸座各设版於座首。（其版文各具题官爵姓名）每座各设壶樽二於左，北向，玄酒在西，加勺幂，置爵於樽下。设洗於终献罍洗东南，北向。太庙令与良酝令以齐实樽如常。堂上设馔讫，太官令帅进馔者出，奉馔入，祝迎引於座左，各设於座前，太官令以下出，祝还樽所。亚献将毕，赞引引献官诣罍洗，盥手洗爵，诣酒樽所，执樽者举幂，献官酌酒，诸助奠者皆酌酒讫，赞引引献官进诣首座前，东面奠爵，赞引引还本位。於献官进奠，诸助奠者各进奠於座，还樽所。於堂上彻豆，祝进首座前彻豆，还樽所。
銮驾还宫（如圆丘仪。）
