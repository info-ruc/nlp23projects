<strong>礼六十四沿革六十四凶礼二十六</strong>
帝王谥号议（有熊氏颛顼尧舜周大唐）
黄帝之号。按白虎通云： 先黄后帝者，古者质，生死之称各特行，合而言之，美者在上。黄帝始制法度，得道之中，万代不易，后代虽盛，莫能与同。后代德与天同，亦得称帝；不能制作，故不得复称黄也。 （黄者中和美色，黄承天德，最盛淳美，故以尊色为谥也。）
颛顼。按五经通义曰： 颛顼者，颛犹专，顼犹愉。幼少而王，以致太平，（时年十三。）常自愉俭，嗛（苦蕈反）约自小之意，故两字为谥。 
帝尧、帝舜，先号后谥也。帝者德盛，与天同，号谥虽美，终不过天也，故如其次道之。
周制，春官太师掌大丧，帅瞽而廞作柩谥。（廞，兴也，兴言王之行，谓瞽讽诵其治功之诗也。廞音许金反。）文王、武王，先谥后号。（王者德薄，传位与子，贤不肖同称王，号者所共，谥者所专，故上谥下号，上其美者。）
说曰：按大戴礼云： 谥者行之迹也，号者功之表也。 乐记曰： 闻其谥，知其行。 白虎通曰： 号，法天也，法日也，日未出而明。谥，法地也，法月也，月已入有馀光。是以大行受大名，细行受小名。行生於己，名生於人。 五经通义曰： 号者亦所以表功德号令天下也。谥之言列，陈列所行。善行有善谥，恶行有恶谥，以为劝戒也。问曰：天子有天下大号，诸侯宁有国大号乎？答曰：天子居无上之位，下无所屈，故立大号以劝勉子孙。诸侯有爵禄之赏，削绌之义，鈇钺之诛，故无所有国之号也。 赵商问郑志曰： 曲礼云： 已孤暴贵，不为父作谥 ，而武王即位，追王太王、王季、文王，改谥爵，何也？ 答曰： 周道之业，兴於二王，功德由之，王迹初焉。凡为人父，岂能尽贤乎？若夏禹、殷汤则不追谥矣。 郊特牲云： 死而谥之今也，古者生无爵，死无谥。 （古谓殷以前也。大夫以上乃谓之爵，死有谥。周制爵及命士，虽及之犹不谥也。当记时死则谥之，非礼也。）质家两言为谥，成汤是也。文者一言为谥，文、武是也。号无质文，谥有质文。（号者，始也。为本，故不可变。周以后尤文，以为本生习事善故有善谥，故合言文王、武王。）或以名配者，德薄因名配谥，祖甲是也。质家不连号谥，（生则为号，死则言谥，故不连号谥，成汤是。）文家连号。（欲但言谥，不忍死之；欲但言号，又是实死，故以号谥，文王、武王是。）桀、纣先号后谥者，别诛绝不嫌也。礼记曰： 唯天子称天以诔之。 （以其无尊者也。曾子问曰： 贱不诔贵，幼不诔长。 天子至尊，故称天以诔之。）又白虎通云： 天子崩，大臣至南郊谥之。（五经通义曰： 大臣吉服之南郊告天，还素服，称天而谥之。 ）以为臣子莫不欲褒称其君，掩恶扬美者，故於郊，明不得欺天也。 
大唐元陵谥册文： 维某年月日，哀子嗣皇帝臣讳，伏以圣德之大，上与天合，人道近暱，鲜克究知，敢尽其所见，注以叙财成之业。伏惟大行皇帝，绍休七圣，临照八极，以至道御群有，以至化怀远方，登假於上，敷闻在下。肇加元服，顷昇储闱，生知之敏，动与神契。承顺玄宗也，齐栗之容著；奉养肃宗也，爱敬之礼深。履蒸蒸，躬翼翼，不绝驰道，日朝寝门，此则首冠百王，大舜、周文之孝也。其於崇儒尚齿，尊道贵德，穷理尽性之学，经天纬地之文，包荒含垢之量，迪哲允龚之善，斯又睿圣不测，同符乎三五，无得而称也。当禄山叛乱，陷覆二京，以天人之重，授元戎之律，师之所及，狂寇歼夷，复宗社之阽危，拯生灵於焚燎，则乾维重构，宸极以安。及史盗閒衅，三河屡梗，在抚军之际，思明陨命，乘践祚之初，朝义授首，则梁陈底定，朔易从风。其或屈强於大梁，背诞於南越，莫不朝为枭镜，夕为鲸鲵，此高光之功，神武之略也。自是肃勿群后，宾延万灵，洿潴郁没之刑寝，焚瘗悬沉之礼备。衣冠有沦於肋从者，释而靡问；灵祇有阙於禋祀者，秩而致享。堲谗说，求谠言，扇以祥风，浸以膏泽，九译奉贡，四夷将宾，丕冒出日，罔不率俾。犹复严恭寅畏，顾省阙遗，兢兢业业，日昃不暇，故得玄功广运，协气旁流，灵契毕发，元符洊至，则瑞璧出於泗，清澜变於河。其馀见祉鳞羽、呈祥草木者，不可殚记。方议櫜弓偃伯，臻於太和，告禅於石闾，镂功於金版，遽承凭几之命，奄遘缀衣之酷，号天叩地，罔所依归。今龙攒就启，蜃辂将驾，采鸿儒硕生之议，考公卿百辟之请，佥以盛德大业，匪号谥莫宣，是用虔奉古训，发扬茂实，谨遣摄太尉某奉册上尊谥曰：睿文孝武皇帝，庙曰代宗。伏惟明灵降格，膺兹典礼，诞锡纯嘏，贻宴后昆。呜呼哀哉！ 
皇后谥及夫人谥议（国妃命妇附东晋）
白虎通云： 后夫人谥，臣子共於庙定之。 （或曰：出之於君，然后加之，妇人天夫，故由君而已。妇人本无外事，是故不於郊。）五经通义云： 妇人以随从为义，夫贵於朝，妇贵於室，故得蒙夫之谥。 （或曰：文王之妃曰文母，宋恭公妻恭姬是也。）又云： 夫人无爵故无谥。或曰夫人有谥。夫人一国之母，修闺门之内，则下以化之，故设谥章其善恶。公羊曰：葬宋恭姬，称其谥，贤之也。卿大夫妻，命妇也，无谥者，以贱也。妾无谥，亦以卑贱，无所能与，犹士卑小不得谥也。 
东晋穆帝时，彭城国上言，为太妃李求谥。太常王彪之以为：
由於妇人无爵，既从夫爵，则己无实爵，以从为称也。以从为称，则无谥可知。春秋妇人有谥者，周末礼坏耳。故服虔注声子之谥 非礼也 。杜氏注惠公仲子，亦云 非礼，妇人无谥 。泰始以来，藩国王妃无有谥者，中兴，敬后登祚乃追谥耳。琅琊武王诸葛妃、恭王夏侯妃，元帝犹抑蒸蒸之至，不追谥，今彭城太妃不应谥。 
太子无谥议（国君嗣子附周东晋）
周制，士冠礼云： 天子之元子，士也。士无谥。 是知太子无谥。（以未得有所施行，故不得设谥。）
东晋琅琊世子未周而卒，大司农表琅琊世子降君一等，宜谥哀愍。太常贺循云： 谥者，所以表功行之目也。故古者未居成人之年及名位未备者，皆不作谥也。是以周灵王太子聪哲明智，年过成童，亡犹无谥。春秋诸侯即位之年称子，逾年称君。称子而卒，皆无谥，名未成也。未成为君，既无君谥，时见称子，复无子谥，明俱未得也。唯晋之申生以仁孝遭命，年过成人，晋人悼之，故特为谥，诸国无例也。及至汉代，虽遵之义，过於古礼，然亦未有未逾年之君而立谥也。殇冲二帝，皆已逾年方立谥。按哀冲太孙，各以幼龄立谥，不必依古，然皆即位临官，正名承重，与诸下定君臣之义，尊成体具，事无所屈。且天下之名至重，体其尊者亦宜殊礼，故随时定制，有立谥之事也。琅琊世子虽正体乎上，生而全贵，適可明嫡统之义，未足定为谥之证也。 
诸侯卿大夫谥议（周魏东晋）
周制，诸侯薨，臣子迹累其行以赴告王，王遣大夫会其葬，因谥之。（春秋鲁文公元年，天王使叔服来会葬是。）春秋鲁桓公七年，葬蔡桓侯。然得桓谥者，明谥天子所加，非独臣子也。又太史掌小丧赐谥，（小丧，卿大夫也。）小史掌卿大夫之丧赐谥读诔。（其读诔，亦以太史赐谥为节，事相成。）曲礼曰： 既葬言谥曰类。 （王肃曰： 谓类象其行，言於天子，以求谥也。 ）又曰： 公叔文子卒，（卫献公之孙也，名拔。或作 发 。）其子戍请谥於君（卢植曰： 君，卫灵公也。 ）曰： 日月有时，将葬矣，（葬者其时。）请所以易其名者。 （卢植曰： 无谥则当书名，故易其名也。 ）君曰： 昔者卫国凶饥，夫子为粥与国之饿者，是不亦惠乎！（谥法曰： 爱人好与曰惠。 ）昔者卫国有难，夫子以其死卫寡人，不亦贞乎！（鲁昭二十年，齐豹、北宫喜、褚师圃、公子朝作乱，灵公奔死鸟。是时文子为政，灵公克复其国，故曰以其死卫寡人。谥法曰： 外内用情曰贞。 ）夫子听卫国之政，修其班制，以与四邻交，卫国之社稷不辱，不亦文乎！ （班，次也，谓位禄之次，法令之制也。谥法曰： 道德称闻曰文。 ）故谥贞惠文子。 （后不言贞惠者，文足以兼之。）白虎通曰： 卿大夫老归有谥者，别尊卑、章有德也。大夫归，无过，犹有禄位，故有谥也。士冠礼 生无爵，死无谥 。卿大夫有爵故有谥，士无爵故无谥。 
魏刘辅等启论赐谥云： 古者存有号则没有谥，必考行迹、论功业而为之制。汉不修古礼，大臣有宠乃赐之谥。今国家因用未革。臣以为今诸侯薨於位者可有谥，主者宜作得谥者秩品之限。 尚书卫觊奏： 旧制，诸王及列侯薨，无少长皆赐谥。古之有谥，随行美恶，非所以优之。又次以明识昭穆，使不错乱也。臣以为诸侯王及王子诸公侯薨，可随行迹赐谥；其列侯始有功劳，可一切赐谥；至於袭封者则不赐谥。 尚书赵咨又奏云： 其诸袭爵守嗣无殊才异勋於国及未冠成人，皆不应赐谥。 黄门侍郎荀俣议以为： 古之谥，纪功惩恶也，故有桓文灵厉之谥。今侯始封，其以功美受爵土者，虽无官位，宜皆赐谥以纪其功，且旌奉法能全爵禄者也。其斩将搴旗，以功受爵，而身在本位，类皆比列侯。自关内侯以下及名号赐爵附庸，非谥所及，皆可阙之。若列侯袭有官位，比大夫以上；其不涖官理事，则当宿卫忠勤，或身死王事，皆宜加谥。其袭馀爵，既无功劳，官小善微，皆不足录。 八座议以为： 太尉荀顗所撰定体统，通叙五等列侯以上，尝为郡国太守、内史、郡尉、牙门将、骑督以上薨者，皆赐谥。 
东晋元帝大兴三年诏： 古者皆谥，名实相称。顷来有爵乃谥，非圣贤本意。通议之。 有司表云： 刘毅宜谥，以申毅忠允匪躬。赠右光禄大夫、仪同三司，斯诚圣朝考绩以著勋之美事也。按谥者行之迹，而号者功之表。今毅功德并立，而有号无谥，於义不体。窃以春秋之事求之，谥主於行而不系爵。然汉魏相承，爵非列侯，则皆没其高行而不加之谥，至使三事之贤臣，不如野战之将士。臣愿圣代举春秋之远制，改近代之旧服。 
君臣同谥议（周晋东晋）
周桓王时，蔡侯卒，谥桓侯。五经通义曰： 有德则善谥，无德则恶谥，故同也。 
晋武帝太康八年十月，太常上谥故太常平陵男郭奕为景侯。有司议奏，以为： 大晋受命祖宗谥号，群下末有同者。盖因近代浅情，习於所见也。奕谥与景皇帝同，可改谥曰穆。 侍中王济等议曰： 按主者议谥，避帝而不避后，既不脩古典，不嫌同称，复乖近代不袭帝后之例。至於无穷之祚，若皆有避，於制难全。 侍中成粲等议，以为： 号谥国之大典，使上下迈德，罔有荒怠。宜远稽圣代，同符尧舜，不宜遵袭魏氏近制。 诏赐谥曰简。
东晋孝武太元四年，光禄勋王欣之表： 伏寻太康中，郭奕谥曰景，有司执孝宗同号。臣闻姬朝盛明，父子齐称，诸侯与周同谥，经诸哲王，不易之道也。宜遵古典，训范来裔。 徐邈议： 按郭奕谥景，诏实不以犯帝谥而改也。又武帝永平元年诏书，贵贱不嫌同号。周公谥文，君父同称，名行不殊，谥何得异。自今以后，其各如礼。 尚书奏： 文武举其一致，圣贤有时而同，故文王经纬天地，孔文之不耻下问，所以为文也。远稽周典，嘉号通乎上下；近惟太康，改谥匪嫌同称。自顷议者或乖体尚之实，非所以经纶无穷，永代垂式。王欣之所表，抑实旧典，宜如所陈。 诏可。
单複谥议（东晋大唐）
东晋时，太常蔡司空谥议云： 博士曹耽等议曰：谟可谓善始令终者矣。按谥法布德执义曰穆。 司空左长史孔严与王彪之书云： 博士引礼之义，以通高尚之事。穆，诚是美谥。然蔡公德业既重，又是先帝师傅，居总录之任，则是参贰宰相。考行定名，义存实录，不可不详。 彪之答： 按谥法布德执义曰穆，谓此名目殊为不轻。泰始初张皇后、太宁庾太后，并谥曰穆。魏司空陈泰、王昶、贺循，皆名士也，并谥曰穆。此与蔡公名体相应。中朝複谥亦不胜单，安平献王孚、齐献王攸并单谥。自顷複谥者，非大晋旧典必重複谥也，盖是近来儒官相承近意耳，皆顾命重勋，或居分陕，或处阿衡。蔡公存谦素之怀，不当此任，於今咏之。所以不複谥，欲令异於数公，所以标冲虚述德美也。又中朝及中兴曾居师傅及录台事者，亦皆不複谥。山、李二司徒，吾族父安丰侯，近贺司空、荀太尉顗、周光禄顗，或曾师傅，或曾总录，并不複谥。吾谓此谥弘美，不应翻改。按谥法条有限，而应谥者无限，亦何得令名德必皆齐同。远准周之文武，则后代不应复得通用此名；近校晋朝旧比，山涛、荀顗、周顗谥康，羊祜、荀勖同谥成。此例甚众，不可悉载。近朱伯高谥简，时尚书符卻已不应与和峤同谥。蔡为太常，据上论可同，理甚有义，遂便施行。蔡家固当有此故事。准例如此，复无所为疑。 
大唐之制，太常博士掌凡王公以下拟谥，皆迹其功德而为之褒贬。（诸谥职事官、三品以上散官，佐吏录行状，申考功勘校，下太常拟谥记，申省，议定奏闻。）无爵称子。（沈约谥法云： 晋大兴三年，始诏无爵者谥皆称子。 ）养德丘园，声实明著，则谥曰先生。大行则大名，小行则小名。（旧有周书谥法、大戴礼谥法，又汉刘熙谥法一卷。晋张靖撰谥法两卷，又有广谥一卷。梁沈约总集谥法，凡一百六十五称。）告赠谥於柩，如开元礼。武德以来，通太常所谥有异议者，略件如后。
咸通三年，太常博士袁思古谥赠扬州大都督、高阳郡公许敬宗曰缪，议曰： 敬宗位以才昇，历居清级，弃长子於荒徼，嫁少女於夷落。闻诗闻礼，事绝於趋庭；纳采问名，唯闻於黩货。白珪斯玷，有累清尘，易名之典，须凭实行。 敬宗孙、太子舍人彦伯诉屈。户部尚书戴至德问博士王福畤其故，答曰： 昔晋司空何曾，既忠且孝，徒以日食万钱，所以贬为缪丑。况敬宗忠孝不逮於曾，饮食男女之累过之，而定谥为缪，无负於许氏矣。 诏令尚书省集五品以上重议。礼部尚书杨思敬议称：按谥法既过能改曰恭，请谥为恭。
景云元年，太常谥赠荆州大都督舒国公韦巨原曰昭，户部员外郎李邕駮曰： 三思引之为相，阿韦讬之为亲，无功而封，无德而禄，同族则丑正安石，佗人则附邪楚客。谥之曰昭，良恐未当。 博士李处直请依前定。
开元七年，太常博士张星谥赠工部尚书宋庆礼曰专，议曰： 庆礼太刚则折，至察无徒。有事东北，所亡万计，所谓害於家，凶於国。按谥法，好功自是曰专。 礼部员外郎张九龄駮之曰： 营州镇彼戎夷，扼喉断臂，逆则制其死命，顺则为其主人。是称乐都，其来尚矣。寻罢海运，克广岁储，边庭晏然，河朔无扰。与夫兴师之费，转输之劳，较其优劣，孰为利害？而云所亡万计，一何谬哉！安有践其迹以制实，贬其谥以徇虚，采虑始之谤声，忘经远之权利，义非得所，孰谓其可。请以所议，更下太常。 乃谥曰敬。
十八年，太常寺谥赠太师燕国公张说为文贞，左司郎中杨伯成駮曰： 谥者德之表，行之迹，将以激励风俗，检束名教，固无虚称，是存实录。准张说罢相制云， 不肃细微之人，颇乖周顺之旨 。又致仕制云， 行亏半古，防阙周身，未免瓜李之嫌，而喧众多之口 。且玉之有瑕，尚可磨也；人之斯玷，焉得逭诸。谥曰文贞，何成劝沮。请下太常，更据行事定谥。 工部侍郎张九龄又立议请依太常为定，未决。玄宗为制碑文，赐谥曰文贞。
永泰中，太常博士独孤及谥赠凉州都督、太原郡公郭知运曰威，右司员外郎崔厦駮之曰： 郭知运承恩诏葬，向五十馀年，今请易名，窃谓非礼。谨按：礼经云 礼，时为大 。又曰 过时不及为，礼也 。昔卫公叔文子卒，将葬，其子戍请谥於君曰： 日月有时，将葬矣，请所以易其名者。 盖时不可逾也。节度既没，名不浮行，数纪之前，门生故吏，已合谋谥。今乃申请，窃将有为而作。嗣子英乂，顷属多故，屡制方隅。朝廷册勋位，表端揆。附从者窃不中之礼，会无妄之求。况今裂土者接轸，专征者百辈，若率而行之，谁曰无请。不唯有司疲於简牍，抑恐名器等於草芥。虽欲曲全，窃将不可。又礼经云 已孤暴贵，不为父作谥 。若知运合谥而不以其时，则嗣子废先君之德。若不合谥而苟遂其志，则先君因嗣子而见尊。以仆射而言，恐贻越礼之让；以国家而言，又殊旌善之体。请下太常寺重议。 及答曰： 礼，时为大，顺次之。将葬易名，时也。有故阙礼，追远请谥，顺也。公叔戍请谥，適当葬前。谨按三百礼经，三千威仪，曾不言已葬则不追谥，况三王殊途，不相沿礼。新礼则死必有谥，不云日月有时。今请易名者五家，无非葬后。苗太师一年矣，吕諲四年矣，卢奕五年矣，颜杲卿八年矣，并荷褒宠，无异同之论。独知运不幸，遂以过时见抑。苟必以已葬为节制，则八年与五十年，其缓一也。而与夺殊制，无乃不可乎！议云 已孤暴贵，不为父作谥 ，此谓其父无位而子居贵位，不当以子之贵，加荣於父。若知运者，处方面重寄，列位九卿，茂勋崇名与卫霍侔，饰终之礼，宜加於他将一等，岂待因嗣子之德然后作谥？今之征镇者，率多起屠贩皂隶之中，虽逢风云化为侯王，而其閒有祖父爵位与知运等当请谥者有几何？乃惧名器等於草芥，以是废礼。窃谓近诬。窃考载籍，徵诸旧章，易名之礼，请如前议。 
独孤及又谥赠吏部尚书吕諲曰肃。度支员外郎严郢驳曰： 今所议荆南之政详矣。而曰在台司龌龊，无匪躬之能者，乃抉瑕掩德，非中道之言也。国家故事，宰臣之谥皆有二字，以彰善旌德焉。夫以吕公，文能无害，武能禁暴，贞则幹事，忠则利人，盛烈宏规，不可备举。传叙八元之德，曰忠肃恭懿。若以美谥拟於形容，请谥吕公曰忠肃。 及重议曰： 谨按旧仪，凡没者之故吏，得以行状请谥於尚书省，而考行定谥，则有司存；朝廷辨可否，宜存众议。今驳议撰谥，异同之说，并故吏专之，伏恐乱庖人尸祝之分，违公器不私之诫，且非唐虞师锡佥曰之道。谥法在惩恶劝善，不在字多。必称其大而略其细，故言文不言武，言武不言文。三代以下，朴散礼坏，乃有二字之谥，非古也。其源生於衰周。汉兴，萧何、张良、霍去病、霍光俱以文武大略，佐汉致太平，其事业不一，谓一文不足以纪其善，於是有文终、文成、景桓、宣成之谥。虽黩礼甚矣，然犹褒不失人。唐兴，参用周秦之制，以魏徵为文贞，萧瑀为贞褊。其杜如晦、封德彝、陈叔达、温彦博、岑文本、唐休璟、魏知古、崔日用并当时赫赫以功名居宰相者，谥不过一字，不闻子孙佐吏有以字少称屈者，由此言之，二字不必为褒，一字不必为贬。若褒贬果在字数，则是尧舜禹汤文武成康不如周威烈、慎靓也，齐桓、晋文不如赵武灵、魏安釐也，杜如晦、王珪以下或成，或明，或懿，或宪，不如萧瑀之贞褊也。然肃者，以諲之从政，威能闲邪，德可济众，故以肃易名而忠在其中矣。亦犹随会、甯俞之不称文，岂必因而重之然后为美。魏晋以贾诩之筹算，贾逵之忠壮，张既之政能，程昱之智勇，顾雍之密重，王浑之器量，刘惔之鉴裁，庾翼之智略，彼八君子者，方之东平，宜无惭德，死之日并谥曰肃，当代不以为贬，何尝徵一字二字之降乎！上稽前典，下据甲令，参之礼经，而究其往事，请依前定。 
大历十三年，太常谥赠司徒杨绾曰文贞。比部郎中苏端驳曰： 夫道德博闻曰文，清白守节曰贞。且元载与司徒友敬殊深，推为长者，首举清要，人莫与京。及司徒宠望渐高，载畏其偪。旋又知载隳坏纲纪，心贰於君，既惧其疑，因为疏简。有口皆知载恶，而独曾无一言。或有发载之恶，证告未明，抱诚坐法者，司徒时居上列，奏达非难，不能因此披衷正词，全志士之命，露凶狡之私，而乃宴安自泰，优游过日，使元载祸大灭身，竟劳圣上防伺之虑，岂守节不隐邪？岂怀道无毒邪？非谓文贞明矣。洎元载啬恩於下，招怨於上，使北塞人劳，有过时之戍；西郊虏入，无吊灾之惠；磁邢坚义之士，将死复生；梁宋伤夷之人，或寒或馁。搜访旌恤，中外所急，载皆绝之，使王泽不及於下，为行路所嗟。而杨公当圣上惟新之时，居天下得贤之望，诚宜不俟终日，造次速言，乃寂寥启悟，噤闭谋猷，贪食万钱之赐，虚承一心之顾，岂慈惠爱人乎？既曰不慈不惠，何以谓之文！有隐有毒，何以谓之贞乎！古者诸侯有国，卿大夫有家，上以报祖宗，下以处子孙之义也。杨公历处厚俸，人谓儒宗，曾不立家，又无私庙，宁使人老阙敬祖之礼，位极亡祭祢之宫，凡在衣冠，谁不叹恨，又乖大义克就愍仁接礼之义矣。曰文与贞，曷可以议！圣人立谥，尽公而无私之谓也。所以周宣不敢私於父，谥曰厉；汉宣不敢私於祖，谥曰戾。百王明制，历圣通则。昔公叔文子有死卫之节，脩班制之勤，社稷不辱，方居此谥。爰及太宗初，魏公徵有匡救公直之忠，中宗末，苏公瑰有保安不夺之节，所以诸贤甚众，谥文贞者不过数公。至於燕国公张说，先朝输能，名节昭著，省司尚谓不可，至今人故称之。由是言之，焉可比德。请牒太常，更详他谥，以守彝章。庶乎青史之笔，不乖於周汉；黄泉之魂，免惭於苏魏。 别敕谥为文简。
赠司空陈国公窦抗谥曰博。赠左卫大将军宇文士及初谥为恭，黄门侍郎刘洎驳之曰： 士及居家侈纵，不宜为恭。 竟谥为纵。工部尚书杨昉谥曰恪。定州刺史定襄郡公于匡济谥曰果。广州都督谢方叔谥曰勤。（以上五人，按谥法并无，乃有司一时之议，所以不具其年。）
卒哭后讳及七庙讳字议（周晋大唐）
周制，左传云： 周人以讳事神，名终将讳之。 曲礼曰： 卒哭乃讳。（郑玄曰： 敬鬼神之名也。讳，避也。生者不相避名，卫侯名恶，大夫有石恶，君臣同名，春秋不非。 王肃曰： 周人以讳事神，名终将讳之。始死哀遽，故卒哭乃令讳。 ）礼不讳嫌名。（郑玄曰： 为其难避也。嫌谓音声相近，若禹与雨，丘与区也。 王肃曰： 音相似者也。 ）二名不偏讳。（偏讳，二名不一一讳也。孔子母名徵在，言徵不言在。）逮事父母则讳王父母，不逮事父母则不讳王父母。（逮，及也。谓幼孤不及识父母，恩不至於祖名。孝子闻名心瞿，讳之由心。此谓庶人也。嫡士以上庙事祖，虽不逮父母，犹讳祖耳。）君所无私讳，（卢植曰： 但为公家讳，不得为私家讳也。 郑玄曰： 谓臣於君前，不避家讳，尊无二也。 ）大夫之所有公讳。诗书不讳，教学临文不讳。（卢植曰： 教，诗书典籍教训也。临文谓礼文也。诗书执礼皆雅言，故不讳。礼执文行事，故言文也。 郑玄曰： 为其失事正也。 ）庙中不讳。（卢植曰： 不讳新君，厌於祖祢也。 郑玄曰： 谓有事於高祖，则不讳曾祖以下，尊无二也。於下则讳上也。 王肃曰： 祝则名君，不讳君也。 ）大功小功不讳。入门而问讳。 （卢植曰： 邻国之君犹吾君也。 郑玄曰： 皆为敬主人也。 ）檀弓曰： 卒哭而讳，生事毕而鬼事始已。（卢植曰： 丧朝夕奠，尚生事之。虞而立尸，卒哭讳新，是为以生道事之毕矣，复以鬼道始事之也。已者，辞也。一说生事毕，从生至死也。鬼事始已者，从死至卒哭也。 郑玄曰： 谓不复馈食於下室，而鬼神祭之也。已，辞也。 ）既卒哭，宰夫执木铎，（王肃曰： 木铎，铃也。以木为舌也。 ）以命於宫（卢植曰： 宰夫於周礼为下大夫，小宰之副也。大丧小丧掌小官之戒令，帅执事而理之。大丧，君也。小丧，属官也。戒令即所谓舍故而讳新之属。 ）曰： 舍故而讳新。 （郑玄曰： 故为高祖之父当迁者也。易说帝乙曰： 易之帝乙为成汤，书之帝乙六代王。 天之锡命，疏可同名。 王肃曰： 故谓五庙毁者。 ）自寝门至於库门。 （卢植曰： 振木铎从寝门至库门也。寝门之内，新君所处；库门之内，庙所在也。 郑玄曰： 百官所在也。库门，宫外门也。明堂位曰：库门，天子皋门也。 王肃曰： 百官所在也。库门，宫外门。 ）杂记曰： 王父母兄弟伯父叔父姑姊妹，子与父同讳。 （郑玄曰： 父为其亲讳，则子不敢不从讳也。为王父母以下之亲讳，是谓士也。天子诸侯为群祖讳也。 王肃曰： 王父母之兄弟、伯父、叔父、姑姊妹，皆父之所讳也。 ）
晋孙毓七庙讳字议： 乙丑诏书班下尊讳，唯从宣皇帝以来；京兆府君以上，皆不别著。按礼，士立二庙，则讳王父以下，天子诸侯皆讳群祖，亲尽庙迁，乃舍故而讳新。尊者统远，卑者统近，贵者得申，贱者转降，盖所以殊名位之数，礼上下之序也。先代创业之主，唯周追王，夏殷以前，未有闻焉。显考以下谓之亲庙，亲庙月祭，属近礼崇。周武王时，诸盩（张流反）为显考庙。周人以讳事神，固不以追王所不及而阙正庙之讳也。礼，大夫所有公讳。又曰 子与父同讳 。明君父之讳，臣子不可以不讳也。范献子聘於鲁，问具敖之山，鲁人以其乡对，曰 先君献武之讳也 。此时献武已为远祖，邻国大夫犹以犯讳为失，归而作戒，著於春秋。大晋龙兴，弘崇远制，损益因改，思臻其极。以为京兆府君以上，虽不追王列在正庙，臣下应讳，礼有明义。宜班下讳字，使咸知所避，上崇寅严之典，下防僣同之谬。 
束皙不得避讳议云： 元康七年诏书称，咸宁元年诏下尊讳，风伯雨师，皆为诂训。又公官文书吏人上事，称引经书者，复多回避，使大义不明。诸经传咸言天神星宿，帝王称号，皆不得变易本文，但省事言语，临时训避而已。 
太常博士华简言： 按周礼大宗伯职云： 燎祀司中、司命、风师、雨师。 此礼文正称，应如丙辰诏书，不改其名。 事下五府博议。贼曹属束皙议： 按风伯之名，所由来远，其在汉魏，固已有之，非晋氏避讳始造此号也。若以异於周礼，宜当变改，则今国家行事，神物称号，多因近代，不皆率古，盖亦简易以从仍旧，随时之制，不足悉变。唯雨师之名，实由避讳，宜如旧称。 
大唐武德九年六月，太宗居春宫总万机，下令曰： 依礼，二名义不偏讳。尼父达圣，非无前旨。近代以来，曲为节制，两字兼避，废阙以多，率意而行，有违经诰。今其官号人名及公私文籍，有 世 及 民 两字不连读者，并不须讳避。 
显庆五年正月诏： 孔宣设教，正名为首；戴圣贻范，嫌名不讳。比见钞写古典，至於朕名，或阙其点画，或随便改换，恐六籍雅言，会意多爽，九流通义，指事全违。诚非立书之本。自今以后，缮写旧典文书，并宜使成，不须随义改易。 
上书犯帝讳及帝所生讳议（晋）
晋博士孔晁上书犯帝讳，后自上又触讳，而引诗书不讳，临文不讳。有司奏以慢论。诏曰： 晁自理，顷所称引，虽不与今相值，然情有所由，其特原之。然则自今以后，三帝讳情亦瞿然，长吏以上，足闲礼法，可如旧科。其馀散官以下，但用谬语者，不可具责。又古者内讳不出宫，但勿听以为名字。至於吾名，但在见避过礼，其或过谬，皆勿卻问以烦简书也。 
又都官曹奏，以吴兴郡上事有 春 字，犯会稽郑太妃讳，下制书推之。王彪之谓： 今皇太后临朝，奏事诣太后，为故应复犯会稽太妃讳不？ 都官郎傅让、尚书王劭议，并谓不应复讳。尚书陆纳等并谓故应讳。王尚书谓： 朝臣所讳，君之母妻，讳者以是小君故耳。君之所生，非小君也，亦不上讳榜，非群下所应讳。且琅琊夏侯太妃、章郡恭惠君章皇太妃讳并不颁下令天下同讳。宜更详之。 右丞戴谧议云： 朝臣所讳，君之母妻，施於小君，非君之所生。所生之讳，不上讳榜，非群下所宜讳也。窃谓如此则不唯奏事太后不应讳而已，恐门号县名作，不宜改颁於天下。而阖朝之臣，陈事不避，悠悠人吏，犯者不问，官号独易，馀莫之讳，将於大体有不通邪？父之所讳，子无不讳，君之所讳，臣其不乎？讳施小君，诚有其文，母以子贵，亦有明义。若以事经至尊应讳，但奏御太后不讳，一朝之事，讳不并行，复是所疑。 众官皆从尚书令王彪之议： 凡训体宪章经典无文者，则当准已行之旧令。议者所从。是右丞议也。按右丞议云： 门县改名，既颁天下，则朝臣不得不讳 。意以为门县名以犯先帝所生之讳，故先帝时改之，与明穆皇后临朝除光禄勋字义体同尔，并皆颁下者，令知官名之改，非颁下令人皆讳之也。谓上书奏事诣先帝令上书为讳耳。太后及朝臣并应讳之义。今者奏事诣太后，何讳之有，而乃称太后制书远推之乎！议又喻以父之所讳。窃以父子天性，君臣异族，君之所讳，何必尽同。元、明、哀三帝之朝，无以所生之讳颁于天下，令人皆同讳，则臣不同子之一隅也。明臣之所讳君之母妻讳者，讳小君之讳耳。且四海之人，皆小君之臣妾，非所生之臣妾也。以小君之讳列於讳榜，故天下同讳；所生之讳不列讳榜，故天下不同讳。於时主相贤明，朝多隽彦，今所应准，而议云 非今所议 ，窃所未达。又云 母以子贵 ，三帝之母，不以子贵邪！议又云 章皇太妃之喻，殆非今嫌 。既不解哀帝所生，何以独非今嫌！又今上即位，所生李淑妃讳，何以不颁下天下，与简文皇帝顺皇后讳率土同讳之乎？中兴有八帝，迄今上五帝有所生，岂可四帝所生普天下不讳，而简文帝所生独率土同讳乎？谓王尚书、傅郎议为允。 
山川与庙讳同应改变议（东晋）
东晋康帝讳岳。太学言： 被尚书符，解列尊讳无旧诂，是五山之大名。按释山篇曰： 山大而高曰嵩。 今取讳宜曰嵩。如辞体训宜详，其嵩议未允，当更精详礼文正上。 徐禅议： 谨按辄关博士王质、胡讷、许翰议。按尔雅无旧训，非可造立。五山之名，取其大而高也。其诗曰： 於皇时周，陟其高山。 高山则岱、衡、华、恒也。周礼谓之五岳，诗人谓之高山，字无诂训，而有二名。今若举名之别，宜曰高；取义为训，宜如前曰嵩。 
已迁主讳议（魏大唐）
魏王肃议： 高皇讳，明皇帝既祔，儒者迁高皇主，尚书来访，宜复讳不？及引殷家或乃同名。答曰： 殷家以甲乙为字，既二名不偏讳，且殷质故也。礼所谓舍故而讳新，诸侯则五代不讳，天子之制，死不得与诸侯同五代则不讳也。春秋鲁讳具敖二山，五代之后，可不复为讳，然已易其名，则故名不复讳也。犹汉元后父名禁，改禁中为省中，至今遂以省中为称，非能为元后讳，徒以名遂行故也。春秋时，晋范献子適鲁，名其二山，自以为不学。当献子时，鲁不复为二名讳，而献子自以为犯其讳，直所谓不学者也。礼曰诗书、临文、庙中皆不讳，此乃谓不讳见在之庙，不谓已毁者也。文王名昌，武王名发，成王时颂曰 克昌厥后 、 骏发尔私 。箕子为武王陈洪范曰， 使羞其行而国其昌 。厉王名胡，其子宣王时诗曰： 胡不相畏，先祖于摧。 其孙幽王时诗曰： 哀今之人，胡为虺蜴。 此则诗书不讳明验也。按汉氏不名讳，常曰 臣妾不得以为名字 ，其言事不讳，盖取诸此也。然则周礼其不讳时，则非唯诗书、临文、庙中，其馀皆不讳矣。今可太祖以上去墠乃不讳，讳三祖以下尽亲如礼，唯诗书、临文、庙中不讳。自此以后，虽百代如汉氏故事，臣妾唯不得以为名字，其言事不讳。所谓魏国於汉，礼有损益，质文随时，亦合尊之大义也。 
大唐永徽二年十月，尚书左仆射于志宁奏言： 依礼舍故而讳新，故谓亲尽之祖。今皇祖弘农府君神主上遣，请依礼不讳。 从之。
上表称太子名议（东晋大唐）
东晋孝武太元十九年七月，义兴太守褚爽上表称太子名，下太学议。助教臧焘议： 按礼记云： 父前子名，君前臣名。 又云： 君之於嗣子，亲则父也，尊则君也。 如此则太子虽国之储贰，犹同於臣例。以君前臣名之义言，则爽表未为失礼。然史籍所载人臣与人主言及上表，未有称太子名者，今省无先比，即其验也。昔武皇帝代，尚书仆射山涛启事，称皇太子而不言名。涛中朝名士，必详典式，其不称名，当有理趣。特以皇太子储君，名讳尊重，不敢指斥故耳。古今异仪，礼有损益。今依仗前贤，固循先比，则爽表所称，为违旧准。 徐乾议： 礼记曰： 夫人之讳，虽质君之前，臣不讳也。 按夫人，国之小君，君之一体，太子之母也，而尚不讳，则太子何嫌乎！又礼： 君前臣名，父前子名。 又周公告父皆称武王名，益可明矣。 徐邈议云： 左传： 周人以讳事神，名终将讳之。 记云： 卒哭而讳。 皆周礼也。名之与谥，并是人伦所以相称。殷尚质，无讳义，其遇名字如姓位耳。箕子答武王，而 国其昌 ，知於时未有讳也。周公於成王六年，始制周礼，曲备节文，而讳名称谥。然犹临文不讳，庙中不讳，故周颂有 克昌厥后 。先儒以为宗庙咏歌，上不讳下，即是父前子名也。 
大唐武太后长安二年正月，麟台监兼左庶子王方庆上言： 谨按典籍所载，人臣与人主言及上表，未有称皇太子名者，当为太子皇储，不敢指斥。晋尚书仆射山涛启事，称皇太子，不言名。涛中朝名士，必详典故，其不称名，应有凭准。朝官尚犹如此，宫臣讳则不疑。今东宫殿及门名皆有触犯，临事论启，回避甚难。孝敬皇帝为皇太子时，改弘教门为崇教门，沛王为皇太子，改崇贤馆为崇文馆，皆避名讳，以遵典礼。此则成例，并为轨模。伏请改换。 从之。
父讳与府主名同议（晋）
晋右将军王遐司马刘昙，父名遐，昙求解职事。博士谢诠曰： 按礼，诸侯讳祖与父，大夫士并讳伯父母及姑。又父，子之所天，尊无以比，宜听解职。 博士许幹议曰： 按礼，君子不夺人亲，故孝经云 资父以事君而敬同 ，是以为尊长讳，为亲者讳。昙自列父与将军同名，圣朝垂恩，不许昙解，可使换官。 
授官与本名同宜改及官位犯祖讳议（晋东晋大唐）
晋江统上言： 台选臣叔父春为安成郡宜春县令，与县同名，故事皆得改选。臣以为父祖改选者，盖以臣子开地，不为父祖之身也。今身名所加，亦施於臣子，吏人系属，朝夕从事，官位之号，发言所称。若指实而语，则违经典讳尊之义；若托辞回避，则有废官，擅犯宪制。名号繁多，士人殷富，至使有受宠皇朝，出身宰牧，而令吏人不得表其官称，子孙不得言其位号。上名严父，下为臣子，体例不通。若改易私名以避官称，则违春秋不夺人亲之义。臣以为身名与官职同者，宜与触父祖名为比。体例既合，於义为弘。 元康七年，尚书敕： 自今以后，诸身名与官职同者，与触父祖讳同例。 
东晋康帝咸康八年，诏以王允之为卫将军、会稽内史，允之表郡与祖会名同，乞改授。诏曰： 祖讳孰若君命之重邪！下八座详之。 给事黄门侍郎谯王无忌议以为： 春秋之义，不以家事辞王事，是上之行乎下也。夫君命之重，固不得崇其私。又国之典宪，亦无以祖名辞命之制也。 
大唐延和元年，贾曾除中书舍人，固辞，以父名忠，同音。议者以为中书是曹司名，又与曾父音同字别，於礼无嫌。曾乃就职。
内讳及不讳皇后名议（周晋）
周制，曲礼曰： 夫人之讳，虽质君之前，臣不讳也。（臣於夫人之家恩远也。质，对也。）妇讳不出门。 （妇亲远，於宫中言避之耳。）檀弓曰： 二名不偏讳。孔子之母名徵在，言在不称徵，言徵不称在。 杂记曰： 母之讳，宫中讳。妻之讳，不举诸其侧。与从祖昆弟同名则讳。 （郑玄曰： 母之所为其亲讳，子於宫中不言。妻之所为其亲讳，夫於其侧亦不言也。孝子闻名心瞿，凡不言人讳者，亦为其相感动也。子与父同讳，则子可尽曾祖之亲也。从祖昆弟在其中，於父轻，不为讳；与母妻之亲同名，重，则讳之。 王肃曰： 同名，同从祖昆弟所讳之名也。从祖昆弟之父，小功之亲也，於礼不讳，妻名重则讳之。 ）
晋武帝泰始二年正月，有司奏，故事皇后讳与帝讳俱下。诏曰： 礼，内讳不出宫，而近代讳之，非也。勿下。 
