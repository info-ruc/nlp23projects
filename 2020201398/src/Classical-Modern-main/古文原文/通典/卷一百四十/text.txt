<strong>礼一百开元礼纂类三十五凶礼七</strong>
三品以上丧下（四品以下至庶人附）
改葬
卜宅
将改葬者，吉服卜宅兆，其馀如葬卜宅兆之仪。先於〈土遂〉所，随地之宜张白布帷幕，南向开户。
启请
其日，内外诸亲应集者，皆至墓所，各就便次。主人、众主人、妻妾、女子子俱緦麻服，馀周亲以下皆素服，丈夫於墓东，西向，妇人於墓西，东向，皆北上，妇人障以行帷，俱立哭尽哀，卑者再拜。
开坟
祝立於羡道南，北向。内外皆哭止。祝三声噫嘻，启以开坟改葬之故。（其意叙改葬所由之事，随时为之。）内外又哭尽哀，权就别所。掌事者开坟讫，内外又就位，哭如初。
举柩
掌事者设席於幕下，举柩出，置於席上，内外俱从柩哭於幕所。主人以下柩东，西面，主妇以下柩西，东面，俱南上。丈夫周亲以下於主人东北，南面西上；妇人周亲以下於主妇西北，南面东上。外姻丈夫於主人东南，北面西上；妇人於主妇西南，北面东上。（尊者坐。）国官於帷门外之东，北面西上；（六品以下无国官以下仪。）僚佐於帷门外之西，北面东上。皆舒席为位。
奠
祝以功布拭棺，改加新褚。设洗於幕西南隅，罍水在洗西，加勺幂，篚在洗东，南肆，实巾二、爵一於篚，加幂。设席於柩东，设启奠於席上，设醴酒之樽於馔南。主人诣罍洗，盥手洗爵，进，酌酒，奠於席前，兴，少退，西面再拜。内外卑者俱再拜。少顷，彻奠。
升柩车
既奠，进轜车（六品以下柩车，下准此。）於帷门外，南向。掌事者升柩於轜车，遂诣施设所，内外俱哭从。掌事者先设床於幕下，有枕席，周设帷。柩车至帷门外，丈夫於柩东，妇人於柩西，俱立哭。掌事者举柩，降置於輴，入设於床东，（若於墓所即敛，初奠讫不进轜车，设床於柩东而加枕席，遂举尸以敛之。）举尸出，置於床，南首。柩初入定，内外就位哭，如墓所之仪。
敛
陈衣於幕东帷内，明衣裳及上服各一称，西领南上。冕（六品以下则弁若冠。）具导、簪、缨，在北。内丧则花钗。衾一。（衾以黄为表，素为里。）具馔於幕东，两甒醴酒。柩初至幕下，举尸於床，主人、众主人稍退，仍西向，妻妾、女子子稍退，仍东向。遂敛，丈夫加冕，（六品以下则弁若冠。）妇人以花钗，又覆以衾。於主人、众主人妻妾、女子子凭哭，敛将讫，掌事者以棺入，设於西厢，藉以席。於棺入，内外皆止哭；置棺定，乃哭。举者四人入举床，男女从奉之举尸敛於棺，乃加盖，覆以衾。设帷於棺东，内外就位哭如初。
奠
既敛，祝执巾、几、席入，设於柩东，右几，加以巾。掌事者设罍洗於幕西南隅如初。祝以馔升设於席前，施设讫，执馔者降，出。相者引主人盥洗酌酒，进奠於席前，兴，少退，西面再拜。内外卑者皆再拜讫，主人以下各退就位，俱坐哭。
设灵
既敛，设灵於吉帷内幕下西厢，东向，施床帷、屏几、服饰。以时上膳羞及汤沐，皆如平常。
进引
前一日之夕，掌事者进轜车於凶帷外，（六品以下进柩车於凶帷外。）当门南向。（其下帐、明器及苞牲等舆，陈於轜车前少西，东向。）其日进引前，量时刻搥一鼓为一严，（六品以下无鼓，但量时而已。）陈灵车仪仗如常。（在陈车篇。）少顷，搥二鼓为再严，侍灵车俱诣灵所，腰舆威仪入陈如常。进灵车於帷门外，南向。少顷，搥三鼓为三严，掌事者入，彻馔以出。内外皆兴，立哭於位。执披紼者入，掌事者彻帷，持翣者入，以翣障柩。执披紼者各进，执铎者各入，夹於柩前，东西相向。执纛者（六品以下无纛，下准此。）立於铎南，执铭旌者入，立於纛南，北面。（诸执披、紼、铎、旌、纛者，皆布深衣，介帻。六品以下则执铭旌者立於柩前近南，北面。馀同。）
告迁
三严讫，祝帅腰舆入诣灵座前，西面告曰： 以今吉辰，用即宅兆。 少顷，舆出，诣灵车后，少顷，退。（若内丧，女祝迎之。）执紼者引輴，（四品以下无执紼、輴车，但将举柩皆振铎而已。）旌先，纛次，铎次，轜车次。引輴初动，执铎者皆振铎，每振铎先摇之，摇讫三振之。其持翣者常以翣障柩。於輴车进，执铎者夹左右，每曲及进止皆振铎。内外俱从柩后。柩出，到轜车后，执紼者解紼属於轜车，设帷帐於輴车后，掌事者升柩。
哭柩车位
丈夫俱立哭於轜车东，重行西面，妇人哭於轜车西，重行东面，俱南上。外姻丈夫哭於轜车东南，重行北面，以西为上；妇人哭於轜车西南，重行北面，以东为上。国官哭於外姻之东，北面西上；僚佐哭於国官之西，北面东上，立定。（六品以下无国官。）
设遣奠
设遣奠之馔於轜车东，置设讫，相者引主人酌酒，进奠於席前，兴，少退，西面哭，再拜，内外皆哭，卑者再拜。若食顷彻之，以蒲苇苞牲体下节七苞，（四品五品则五苞，六品以下则二苞。）载於舆以之墓。
轜车发
既彻奠，吉凶仪仗依式进引，灵车动，鼓吹振作而行。（六品以下则既彻奠，吉凶威仪依式进引。）主人、众主人以下皆以次步从，哭於柩车后；妻妾、女子子以下皆步从，哭於丈夫之后，障以行帷。轜车去停所三百步，亲宾有还者，吊哭如别仪。辞讫，进引尊者乘车马，从柩者更哭不绝声。
宿止
掌事者先於宿所张吉凶帷幕，吉帷在左，凶帷在右。将至宿所，尊者俱下车马，步哭。灵车到帷门外，回车南向。祝帅腰舆诣车后，少顷，舆入诣灵座前，少顷，舆出。进常食於灵座，若食顷，彻之。柩车至於凶帷，内外哭於柩车所，其位如初。掌馔者进酒脯之奠於柩车东席上。既设奠，内外各还次，更哭不绝声。及墓，内外俱就位哭，进夕奠如初讫，内外各还次，迭哭终夜。及明，严鼓，内外又就位哭，进朝奠於柩东。进常食於灵座，若食顷，彻之。迎灵发引，尊者乘车马，哭从如上仪。
到墓
到墓，尊者俱下车马。灵车到帷门外，回南向。祝帅腰舆诣车后，少顷，舆入诣灵座前，少顷，舆退，设酒脯之奠。柩车至壙前，回南向，内外哭位如遣奠之仪。掌事者布席张帷於柩车后，下柩於輴。（四品以下则下柩於席上。）主人以下、妻妾、女子子各前抚柩哭尽哀，退复位；周亲以下又前抚哭尽哀，退复位。俱再拜辞。执紼者属紼於輴，掌事者下柩於壙，輴出。既窆，亲宾先还者吊哭如别仪。国官之长奉玄纁束帛（六品以下则掌事者奉玄纁束帛。）授主人，主人受以授祝，主人稽颡再拜，祝奉以入，奠於柩东。持翣者入，倚翣於壙内两厢；执事者以下帐、明器、苞牲、酒米等物入置於壙内，皆藉以版；施铭旌志石於壙户内。置设讫，掌事者掩壙户，加关钥，复土。既复土，内外俱就灵所哭，墓左祭后土如始葬之仪。
虞祭
初下柩於墓，掌事者具虞祭之馔，设罍洗篚於灵幕西南如常。内外既就灵所哭，掌馔者进虞祭之馔於灵座。相者引主人盥洗酌酒，进奠於灵座前，兴，少退，西面立。内外皆止哭。祝持版进立於灵座之右，北面跪读祝文曰： 维年月朔日，子孝子某，敢昭告於考某官封谥：（妣，郡县夫人乡君某氏，各随所称。）改迁幽宅，礼毕终虞，夙夜匪宁，啼号罔极。（四品以下则 攀号永远，无所迨及。 馀同。）谨以洁牲柔毛、刚鬛、明粢、芗合、芗萁、嘉蔬、嘉荐、醴齐，祗荐虞事於考某官封谥，（四品五品则 谨以洁牲柔毛、刚鬛、嘉荐、普淖、明齐、溲酒 。馀同。六品以下无柔毛，馀同四品五品。）尚飨。 主人哭，再拜，内外皆哭，卑者再拜，尽哀。相者引主人以下出就别所，释縗服，著素服而还。掌馔者彻馔，掌事者彻灵座。
王公以下居丧杂制
举哀
诸闻丧举哀者，於闻丧所哭尽哀，问故，又哭尽哀，改著素服。子、妻、妾、女子子俱被发。周亲以下，妇人去首饰。子於堂上东壁下，西面，以南为上；周亲以下於北壁下，南面，以西为上。妻、妾、女子子於西壁下，东面，以南为上；周亲以下妇人，於北壁下，南面，以东为上。内外之际，障以帷。若妇人在别堂举哀，则周亲以下妇人在北壁下，南面西上。（周亲以下举哀哭位亦然。）三日成服及庐、垩室、苫块、荐席变除之节，皆如在家之礼，唯不设奠祭。（以其精神不在於此。）若除丧而后归，则之墓，诸子以下素服待於墓东，西向，妇人待於墓西，东向，俱北上。奔丧者素服，至於隧南，北面哭，尽哀，再拜，又哭尽哀，再拜。於家不哭。
奔丧
奔丧之礼：始闻亲丧，以哭答使者，尽哀，问故，又哭尽哀。服布深衣，素冠，遂行。日行百里，不以夜行。唯父母之丧，见星而行，见星而舍。若未得奔，则成服而后行。过州至境则哭，尽哀而止。哭避市朝。望其州境，哭。（此父母之丧。）
至於家，内外哭待於堂上。奔丧者入门而左，升自西阶，殡东西面凭殡哭，尽哀，少退，再拜；退於序东，被发，复殡东，西面坐哭，又尽哀，尊卑抚哭如常。讫，内外各还次，奔丧者乃还次。厥明，坐於殡东如初。未成服者三日成服。（若至在小敛前，与主人俱成服。若小敛以后至者，自用日数。）
凡奔丧，齐縗望乡而哭，大功望门而哭，小功至门而哭，緦麻即位而哭。齐縗以下奔丧者升殡东，西面哭。主人以下哭待於堂上如常。奔丧者哭尽哀，再拜，又哭尽哀，尊卑抚哭亦如之。讫，内外各还次。三日成服。有宾吊者，拜宾如常。奔丧者非主人，则主人为之拜宾。
妇人奔丧，入自闱门，（侧门曰闱。）升自西阶侧，（侧阶，旁阶。）殡西东面，妻妾、女子子则凭殡哭，尽哀，少退，再拜；退於西房若西室，妻妾、女子子被发，（出嫁女髽。）复位，坐哭，又尽哀，尊卑抚哭如常，内外俱还次，奔丧者乃还次。周丧以下妇人奔丧者，升哭拜、又哭尽哀、尊卑抚哭及还次皆如之。
奔丧者不及殡，先之墓，北面近隧哭。主人以下哭待於墓左，西面，主妇以下哭待於墓右，东面，皆北上。（主人以下内外初至墓，先拜而后哭。於相者告礼毕，则再拜辞。）奔丧者哭尽哀，再拜，又於隧东被发，复位坐哭，尽哀。相者告礼毕，奔丧者又再拜，遂冠而归。入门而左，升自西阶，灵东西面凭灵哭。主人以下升哭於堂上如常。奔丧者哭尽哀，再拜。若经宿，主人以下哭尽哀，皆再拜哭，降堂，相者告就次，主人以下各就次。三日成服。
齐縗周以下不及殡，先之墓，西面哭尽哀，再拜，又哭尽哀，相者告礼毕，奔丧者再拜，遂冠而归，哭就次如上仪。奔丧者若妻妾、女子子，皆被发於隧西，哭尽哀、髽如常，馀如男子。齐縗周以下妇人奔丧，哭於隧西，馀如丈夫之礼。
三殇
三殇之丧：始死，浴袭及大小敛与成人同。其长殇有棺及大棺，中殇下殇有棺、灵筵，祭奠、进食、葬送、哭泣之位与成人同。其苞牲及明器，长殇三分减一，中殇三分减二。唯不复魂，无含，事办而葬，不立神主，既虞而除灵座。其虞祝辞云：维年月朔日，父云告子某。若兄，云告弟某。若弟，云弟某昭告某兄。日月易往，奄及反虞，悲念相续，心焉如毁。（兄云 悲恸猥至，情何可处 。弟云 悲痛无已，至情如割 。）今以（弟祭兄则云 谨以 。）洁牲、嘉荐、普淖、明齐、溲酒，荐虞事於子某，弟某，兄某，魂其飨之。（弟祭兄云 尚飨 。）嫡殇者时享，皆祔食於祖，无别祝文，亦不拜。（设祔食之座於祖座之左，西向，一献而已。不祝不拜者，以其从食其祖。祝辞末云 孙其祔食 。）庶子不祔食。庶子之嫡祔如嫡殇礼。凡无服，四岁以上略与下殇同，又无灵筵，唯大敛小敛奠而已；三岁以下敛以瓦棺，葬於园，又不奠。
初丧聚主
凡遭丧，庙有主者，则取群庙之主藏於祖庙。卒哭而后，主各归其庙。（藏於祖庙，象有凶事聚也。）
食饮节
父母之丧，食粥，朝一溢米，暮一溢米。（二十两曰溢。一溢为米一升二十四分升之一也。）不能食粥，则以为饭，菜羹。妇人皆以为饭。诸齐縗之丧，蔬食水饮，不食菜果。三月既葬，食肉，不饮酒。九月之丧犹周之丧。
哭节
凡哭，斩縗若往而不反，齐縗若往而反，大功三曲而偯，小功、緦麻哀容可。
居常节
父母之丧，居倚庐，寝苫枕块，寝不脱绖带。头有疮则沐，身有疡则浴。有疾则饮酒食肉，疾止复初。不胜丧乃比於不慈不孝。毁瘠不形，视听不衰。（为其废事。形谓骨见。）升降不由阼阶，出入不当门隧。（常若亲存。隧，道也。）五十不致毁，六十不毁，七十唯縗麻在身，饮酒食肉，处於内。（所以养衰老。人年五十始衰。）丧食虽恶，必充虚。虚而废事，非礼；饱而忘哀，亦非礼。视不明，听不聪，行不正，不知哀，君子病之。斩縗唯而不对，齐縗对而不言，大功言而不议，小功、緦麻议而不及乐，故丧事不言乐。（非其时也。）父母之丧，不避泣涕而见人。（言重丧不行求见人，人来求见己，可以见之。不避涕泣，言至哀无饰也。）非丧事不言，言而不语，对而不问。（言者言己事。为人说为语。）言而事行者，杖而起；身自执事而后行者，面垢而已。（杖而起谓有官爵者。面垢而已谓庶人。）凡庐垩室之内，不与人坐。在垩室之内，非时见於母，则不入门。居丧未葬读丧礼，既葬读祭礼。兄弟各处异方而父母丧，各依闻丧日月而除之。三年之丧，凡见人，皆不去绖。父母之丧，宾客已吊而重来者，主人哭而见，其去也又哭之。其未葬，必备縗绖而后见。居父母之丧，远行而还者，必告返。父有艰未除，则子不衣文采。三年之丧，虽功縗不吊。（功縗谓既练之后，服布如大功，谓之功縗。）凡三年及周丧，不数闰。（禫则数之。）以闰月亡者，祥及忌日皆以闰所祔之月为正。庶子不为长子斩，不继祖与祢也。
不及期葬
速葬者速虞，三月而后卒哭。（谓不及期而葬，既葬即虞，安神也。卒哭之祭待哀杀。）父母之丧周而葬者，则以葬之后月小祥，其大祥则依再周之礼，禫亦如之。若再周而后葬者，则以葬之后月练，又后月为大祥，祥而即吉，无复禫矣。其未再周葬者，则以二十五月练，二十六月祥，二十七月禫。（必练祥禫者，明深哀不可顿除之，故为之渐以安孝子之心。禫一月者，终二十七月之数。）久而不葬者皆变服，唯主丧者不除，其馀各终月数而除之，皆无受服，至葬及反其服，虞则除之。若亡失尸柩，则变除如常礼。
外丧
凡死於外者，小敛而反则子素服；莅巾帕头，徒跣而从，大敛而反亦如之。凡死於外大敛而反，毁门西墙而入。
讳名
卒哭而讳。凡父之所讳，子亦讳之。母之所讳，不言於内。妻之所讳，不言於其侧。
追服
小功以下，日月过制而闻丧，则不追服。（犹为举哀。）降而在緦小功者，追服之。生不及祖父母、诸父母、兄弟，而父追服，己则否。（谓子生於外者。父以他故居异邦而生己，己不及此亲存时归见之，今其死，於丧服年月已过乃闻之，父为之服，己则否者，不责非时之恩於人所不能。当其时则服之。）
丧冠嫁娶
因丧冠者，虽三年之丧可也。既冠於次，入哭尽哀乃出。（言虽者，明齐縗以下皆可因丧冠也。始遭丧，以其冠月，因丧服则冠矣。非其冠月，待变除卒哭而冠也。次，庐也。）大功之末，可以冠子、嫁子。父小功之末，可以冠子，可以嫁子，可以娶妇。己虽小功，既卒哭，可以冠、娶妻。下殇之小功则不可。（此皆谓可用吉礼之时也。父大功卒哭而可冠子、嫁子，小功卒哭而可娶妇；己大功卒哭可以冠子，小功卒哭可以娶妻：必偕祭乃行也。下殇小功，齐縗之亲，除丧而后婚。凡冠者，其时当冠，则因丧而冠也。）三年丧，如遗之酒肉则受之，必三辞，主人縗绖而受之；（受之必正服，明不苟於滋味也。）如君命，则不敢辞，受而荐之。（荐之於宗庙，贵君之礼。）父母之丧，不遗人；（居重丧者，志不在施惠。）人遗之，虽酒肉，受也。三年之丧既葬，尊者遗之食，则食，不避粱肉；若酒醴，则辞也。（见於颜色者则不可。）
乐禁
父有服，子不与於乐。母有服，声闻焉，不举乐。妻有服，不举乐於其侧。大功至则辟琴瑟，小功至则不绝乐。
主诸丧
凡主兄弟之丧，虽疏必虞。（此谓兄弟或在他方，或无胤嗣，而为之主。）
婚遇丧
娶妻有吉日，而婿之父母丧，则婿之伯叔父使人致命於女氏曰： 某之子有父母之丧，不可嗣为兄弟，使某致命。 女氏受命而不敢嫁。婿既免丧，女父母使人请之，婿弗取而后嫁之，礼也。女之父母丧亦如之。亲迎在涂而婿之父母死，则女素服缟总以赴丧，其縗服与成服之礼同婿。除丧之后，束带相见，不行初婚之礼。女在涂而女之父母死，则反。婿亲迎未至而有周、大功之丧，则夫改服於外次，妇入，改服於内次，即位而哭。既虞卒哭，婿入束带相见而已，不行初婚之礼。娶妇有吉日而妇死，婿齐縗而往吊，既葬除之。夫死亦如之，妻服斩縗。
室次节
为人后者为其父母居垩室，舅姑服嫡妇不为次，昆弟之女適人者不为次。次谓垩室之属也。
居重问轻
诸先遭重丧，后遭轻丧，皆为制服，往哭则服之，反则服其重服。其除之也，亦服其服而除。有殡，闻远兄弟之丧，哭之他室，（明所哭者异，哭之为位。凡言兄弟，小功、緦麻之亲皆是。）无他室，哭於门内之右。（近南者，为之变位也。）入奠，卒奠出，改服即位，如始即位之礼。（谓后日之哭也。朝入奠於其殡，既乃更即位就他室哭，如始至之时。）
