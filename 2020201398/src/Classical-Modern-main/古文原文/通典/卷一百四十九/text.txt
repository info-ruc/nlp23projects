<strong>兵二</strong>
法制
孙子曰： 法者，曲制，官道，主用也。（曲制者，部曲、幡帜、金鼓之制也。官者，百官之分用也；道者，粮路也。主用者，主军费用。）卒已亲附而罚不行者，则不可用也。故令之以文，齐之以武，（文仁，武法。）是谓必取。（文恩，武罚。）令素行，以教其人者也。令素行，则人服；令素不行，则人不服。令素信著者，与众相得也。厚而不能使，爱而不能令，乱而不能治，譬如骄子，不可用也。（言恩不可纯任，还为己害也。）军政曰： 言不相闻，故为金鼓；（金，钲铎也。听其音声，以为耳候。）视不相见，故为旌旗。 （瞻其指麾，以为目候。）夫金鼓旌旗者，所以一人之耳目也；（齐一耳目之视听，使知进退之度。）人既专一，则勇者不得独进，怯者不得独退。（齐之以法教，使强弱不得相逾。）纷纷纭纭，斗乱而不可乱；（旌旗乱也。示敌若乱，以金鼓齐之。纷纷，旌旗像。纭纭，士卒貌。言旌旗翻转，一合一离；士卒进退，或往或来；视之若散，扰之若乱。然其法令素定，度帜分明，各有分数，扰而不乱者也。）浑浑沌沌，形圆而不可败。 （车骑齐转。形圆者，出入有道，齐整也。浑浑，车轮转行。沌沌，步骤奔驰。视其行陈纵横，圆而不方，然则指趣，各有所应。故王子曰： 将欲内明而外暗，内治而外浑，所以示敌之轻己者也。 浑，胡本反。沌，徒损反。）
周初，太公曰： 教战之法，必明告吏士，申三五之令，教其操兵，起居进止，旌旗指麾，阵而方之，坐而起之，行而止之，左而右之，列而合之，绝而解之，无犯进止之节，无失饮食之宜，无绝人马之力。令吏士一人学战，教成十人；十人学战，教成百人；百人学战，教成千人；千人学战，教成万人；万人学战，教成三军之众；大战之法，教成令之百万之师，故能成大功也。 又覆军诫法曰： 诸军出行，将令百官士卒曰：某日出某门，吏士不得刈稼穑，伐树木，杀六畜，掠取财物，奸犯人妇女，违令者斩。 又曰： 凡行军，吏士有死亡者，给其丧具，使归邑墓，此坚军全国之道也。军人被疮，即给医药，使谨视之。医不即治视，鞭之。军夜惊，吏士坚坐阵，将持兵，无讙譁动摇，有起离阵者斩。军门常交戟，谨出入者；若近敌，当讥呵出入者。 三略曰： 军中巫祝，不得与军人卜筮吉凶，为其误惑军士也。 
周末，吴王阖闾以孙武为将，而谓武曰： 可小试勒兵乎？ 对曰： 可。 阖庐曰： 可试以妇人乎？ 曰： 可。 於是出宫中美人百八十人。武分为二队，以王宠姬二人各为队长，皆令持戟。令之曰： 汝知而心与左、右手，背乎？ 妇人曰： 知之。 武曰： 前，则视心；左，视左手；右，视右手；后，即视背。 妇人曰： 诺。 约束既布，乃设鈇钺，即三令五申之。於是鼓之右，妇人大笑。武曰： 约束不明，申令不熟，将之罪也。 复三令五申而鼓之左，妇人复大笑。武又曰： 约束不明，申令不熟，将之罪也。既已明而不如法者，吏士之罪也。 乃欲斩左右队长。吴子从台上观，见且斩爱姬，大骇。趣使下令曰： 寡人已知将军能用兵矣。寡人非此二人，食不甘味，勿斩也。 武曰： 臣既已受命而将，将在军，君命有所不受。 遂斩队长二人以徇。用其次为队长，於是复鼓之。妇人左右前后跪起皆中规矩绳墨，无敢出声者。於是武使使报吴子曰： 兵既整齐，王试下观，唯王所欲用之，虽赴水火犹可也。 吴子曰： 将军罢休就舍，寡人不愿下观。 武曰： 王徒好其言，不能用其实。 於是阖庐知孙子能，卒以为将，西破楚，入郢，北威齐、晋。
晋伐齐阿、鄄，（阿，今济阳郡东阿县。鄄音绢，今濮阳郡鄄城县是也。）而燕侵河上，齐师败绩。晏平仲荐司马穰苴文能附众，武能威敌。景公以为将，率兵扞燕、晋之师。穰苴曰： 臣素卑贱，君擢之闾伍之中，士卒未附，百姓不信，人微权轻，愿得君之宠臣，国中所尊者，以监军。 乃使庄贾往。穰苴既辞，与庄贾约曰： 日中会於军门。 穰苴先驰至军，立表下漏待贾。暮时乃至，穰苴曰： 何后期为？ 贾谢曰： 大夫、亲戚送之，故留也。 穰苴曰： 将受命之日则忘其家，临军约束则忘其亲，援桴鼓之急则忘其身。今敌国深侵，邦内骚动，士卒暴露於境，公寝不安席，食不甘味，百姓之命皆县於君，何谓相送乎！ 召军正问曰： 军法期而后者云何？ 对曰： 当斩。 遂斩庄贾以徇三军。士皆震栗。燕、晋之师闻之，悉引而归，皆复反所侵之地。
吴起教战法：短者持矛戟，长者持弓弩，强者持旌旗，勇者持金鼓，弱者给冢养，智者为谋士。乡里相比，什伍相保。一鼓整兵，二鼓战阵，三鼓趣食，四鼓严办，五鼓就行。闻鼓声合，然后举旗。
孙膑曰： 用骑有十利：一曰迎敌始至；二曰乘敌虚背；三曰追散乱击；四曰迎敌击后，使敌奔走；五曰遮其粮食，绝其军道；六曰败其津关，发其桥梁；七曰掩其不备，卒击其未整旅；八曰攻其懈怠，出其不意；九曰烧其积聚，虚其市里；十曰掠其田野，系累其子弟。此十者，骑战利也。夫骑者，能离能合，能散能集，百里为期，千里而赴，出入无閒，故名离合之兵也。 
后汉魏武军令：吾将士无张弓弩於军中。其随大军行，其欲试调弓弩者得张之，不得著箭。犯者鞭二百，没入吏。不得於营中屠杀卖之，犯令没所卖皮。都督不纠白，杖五十。始出营，竖矛戟，舒幡旗，鸣鼓；行三里，辟矛戟，结幡旗，止鼓；将至营，舒幡旗，鸣鼓；至营讫，复结幡旗，止鼓。违令者，髡翦以徇。军行，不得斫伐田中五果、桑、柘、棘、枣。
舡战令曰：雷鼓一通，吏士皆严；再通，什伍皆就舡，整持橹棹，战士各持兵器就船，各当其所，幢幡旗鼓各随将所载船；鼓三通鸣，大小战船以次发，左不得至右，右不得至左，前后不得易处。违令者，斩。
步战令曰：严鼓一通，步骑悉装；再通，骑上马，步结屯；三通，以次出之，随幡住者，结屯住幡后。闻急鼓音，整阵，斥候者视地形广狭，从四角面立表，制战阵之宜。诸部曲者，各自安部。阵兵疏数，兵曹举白不如令者，斩。兵若欲作阵对敌，营先白表，乃引兵就表而阵。临阵皆无讙譁，明听鼓音，旗幡麾前则前，麾后则后，麾左则左，麾右则右。不闻令而擅前后左右者，斩。伍中有不进者，伍长杀之；伍长有不进者，什长杀之；什长有不进者，都伯杀之。督战部曲将，拔刃在后察，违令不进者，斩之。一部受敌，馀部不进救者，斩。临战，兵弩不可离阵，离阵，伍长、什长不举发与同罪。无将军令，有妄行阵閒者，斩。临战阵骑皆当在军两头，前陷阵骑次之，游骑在后。违令，髡鞭二百。兵进退入阵閒者，斩。若步骑与贼对阵，临时见地势便，欲使骑独进讨贼者，闻三鼓音，骑特从两头进战，视麾所指；闻三金音，还。此但谓独进战时也。其步骑大战，进退自如法。吏士向阵骑驰马者，斩。吏士有妄呼大声者，斩。追贼，不得独在前在后。犯令者罚金四两。士将战，皆不得取牛马衣物。犯令者斩。进战，士各随其号，不随号者，虽有功不赏。进战，后兵出前，前兵在后，虽有功不赏。临阵，牙门将、骑督明受都令。诸部曲都督将吏士各战时，校督部曲督住阵后，察凡违令畏懦者。有急，闻雷鼓音绝后，六音严毕，白辨便出。卒逃归，斩之。一日家人弗捕执，及不言於吏，尽与同罪。
大唐卫公李靖兵法曰：
诸军将五旗，各准方色：赤，南方，火；白，西方，金；皂，北方，水；碧，东方，木；（合是青，为与皂色相乱，故改为碧。）黄，中央，土。土既不动，用为四旗之主，而大将行动，持此黄旗於前立。如东西南北有贼，各随方色举旗，当方面兵急须装束。旗向前亚，方面兵急须进；旗正竖，即住；卧，即回。审细看大将军所举之旗，须依节度。
诸每队给一旗，行则引队，住则立於队前。其大总管及副总管，则立十旗以上，子总管则立四旗以上，行则引队，住则立於帐侧。统头亦别给异色旗，拟临阵之时，则辨其进退。驻队等旗，别样别造，令引辎重。各令本军营队识认其旗。如兵数校多，军营复众，若以异色认旗，远看难辨，即每营各别画禽兽，自为标记亦得。不然，旗身旗脚但取五方色回互为之，则更易辨。唯须营营自别，务使指麾分明。（凡将出师，其旌旗切须坚牢。若或倾侧，众生异议也。）
诸教战阵，每五十人为队，从营缠枪幡。至教场左右厢，各依队次解幡立队，队别相去各十步，其队方十步，分布使均。其驻队塞空，去前队二十步。列布讫，诸营十将一时即向大将处受处分。每隔一队，定一战队，即出向前，各进五十步。听角声第一声绝，诸队即一时散立；第二声绝，诸队一时捺枪卷幡，张弓拔刀；第三声绝，诸队一时举枪；第四声绝，诸队一时笼枪跪膝坐，目看大总管处大黄旗，耳听鼓声。黄旗向前亚，鼓声动，齐唱 呜呼！呜呼！ （并去声。）齐向前，至中界，一时齐斗，唱 杀 齐入。敌退败讫，可趁行三十步，审知贼徒丧败，马军从背逐北。闻金钲动，即须息呌卻行，膊上架枪，侧行回身，向本处散立。第一声绝，一时捺枪，便解幡旗；第二声绝，一时举枪；第三声绝，一时簇队。一看大总管处两旗交，即五队合一队，即是二百五十人为一队，其队法及卷幡、举枪、簇队、斗战一依前法。一看大总管处五旗交，即十队合为一队，即是五百人为一队，其队法及举幡、举枪、簇队、斗战法并依前。听第一声角绝，即散，二百五十人为一队；第二声角绝，即散，五十人为一队。如此凡三度，即教毕。诸十将一时取大将赏罚进止。第三角声绝，即从头卷引还军。（一云：初出营，竖矛戟，舒旗幡，鸣鼓角。行三里，辟矛戟，结旗幡，止鼓角。未至营三里，复竖矛戟，舒旗幡，鸣鼓角。至营，复结旗幡，止鼓角。临阵皆无諠譁，明听鼓音，谨视旗幡，麾前则前，麾后则后，麾左则左，麾右则右，视麾所指。闻三金音止，三金音还。）
又云：
教战练兵，中閒队须加减，审看大总管处白碧两旗交，跳荡队、战锋队、驻队每色三队，合为一队，添入中队，计会使稀稠均，即是一百五十人为队。如不须更合队，便即交战，一准前捺枪、解幡。如须加兵合队，即看大总管处赤皂两旗交，诸队各依本色，又三队合为一队，准前添入中队，使稀稠均，即是四百五十人为一队。如须教战，卷幡、举枪、簇队并依前。
教战了，欲散还营，看大总管处两旗卧，即分散，卻为一百五十人队，各依旧立；又两旗卧，即散，五十人为一队，还依旧初立；听角第一声绝，一时捺枪，便解幡；第二声绝，一时举枪；第三声绝，一时簇队，听还营进止。如放散，更听一会角声，即依军伍次发引还营。
其应前进而不进，应卻退而不退，应坐而不坐，应起而不起，应簇而不簇，应散而不散，应捺而不捺，应卷而不卷，应合队而不合队，应擘而错擘入他队，言语讙譁，不闻鼓声，旌旗分扰，疏密失所，并节级科罚。其教法，各令子总管以下录一本，教依兵士教旗法。（以上并卫公兵法。）
一云，凡教旗，於平原旷野登高远视处，大将居其上，南向，左右各置鼓十二面，角十二具，左右各树五色旗，六纛居前，列旗次之，左右牙官驻队如偃月形为后骑，下临平野，使士卒目见旌旗，耳闻鼓角，心存号令。乃命诸将分为左右，皆去兵刃，精新甲胄。幡帜分为左右厢，各以兵马使长班布其次。阵閒容阵，队閒容队，曲閒容曲，以长参短，以短参长，回军转阵，以后为前，以前为后，进无奔迸，退无趋走，（孙子所谓 纷纷纭纭，斗乱而不可乱；浑浑沌沌，形圆而不可败 者，奇正也。）以正合，以奇胜，听音睹麾，乍合乍离。於是三令五申，白旗点，鼓音动，则左右厢齐合；朱旗点，角声动，则左右厢齐离。合之与离，皆不离中央之地。左厢阳向而旋，右厢阴向而旋，左右各复本初。白旗掉，鼓音动，左右各云蒸鸟散，弥川络野，然而不失部队之疏密；朱旗掉，角音动，左右各复本初，前后左右，无差尺寸。散则法天，聚则法地。如此则三合而三离，三聚而三散，不如法者，吏士之罪，从军令。於是大将出五采旗十二口，各树於左右厢阵前，每旗命壮勇士五十人守旗，选壮勇士五十人夺旗，左厢夺右厢，右厢夺左厢，鼓音动而夺，角音动而止。得旗者胜，失旗者负，胜赏而负罚。离合之势，聚散之形，胜负之理，赏罚之信，因是而教之。（一士学战，教成合之十人；十人学战，教成合之百人；渐至三军之众。）校猎：一人守围地三尺，量人多少，以左右两将为交头，其次左右将各主士伍为行列，皆以金、鼓、旗为节制。其初起围张翼，随山林地势，无远近部分。其合围地，虞候先择定讫。以善弧矢者为围中骑，其步卒枪幡守围，有漏兽，坐守围吏。大兽公之，小兽私之，以观进止。斯亦教战一端也。
赵国公王琚教射经上篇曰： 凡射，必中席而坐，一膝正当垛，一膝横顺席。执弓必中，在把之中，且欲当其弦心也。以弓当左膝，前竖按席，稍吐下弰向前，微令上倾向右，然后取箭，覆其手，微拳，令指第二节齐平，以三指捻箭三分之一，加於弓亦三分之一，以左手头指受之，则转弓令弦稍离身就箭，即以右手寻箭羽，下至阔，以头指第二指节当阔，约弦徐徐送之，令众差池如凤翮，使当於心，又令当阔羽向上。弓弦既离身，即易见箭之高下，取其平直，然后抬弓离席，目睨其的，按手颐下，引之令满，其持弓手，与控指及右臂肘平如水准，令其肘可措杯水。故曰端身如幹，直臂如枝。直臂者，非初直也，架弦毕便引之，比及满使臂直是也。引弓不得急，急则失威仪而不主皮；不得缓，缓则力难为而箭去迟。唯善者能之。箭与弓把齐为满，地平之中为盈，贯信美而术难成。要令大指知镞至，然后发箭。故曰镞不上指，必无中矢；指不知镞，同於无目。试之至也，或以目视镞，马上与暗中则乖，此为无术矣。故矢在弓右，视在弓左，箭发则靡其弰，厌其肘，仰其腕，目以注之，手以驻之，心以趣之，其不中何为也！ 
下篇曰， 矢量其弓，弓量其力，无动容，无作色，和其支体，调其气息，一其心志，谓之楷式。知此五者为上德。故曰莫患弓软，服当自远；莫患力羸，恒当引之。但力胜其弓，则容貌和，发无不中。故始学者，先学持满，须能制其弓，定其体，后乃射之。然其的必始於一丈，百发百中，寸以加之，渐至於百步，亦百发百中，乃为之术成。或升其的於高山，或致其的於深谷，或曳之，或掷之，使其的纵横前卻，所以射禽兽与敌也。凡弓恶右倾，箭恶其檽，（音儒。）颐恶傍引，颈恶卻垂，胸恶前亚，背恶后偃，皆射之骨髓疾也。故身前竦为猛武方腾，额前临为封兕欲斗，出弓弰为怀中吐月，平箭阔为弦上县衡，此皆有威容之称也。 
又曰： 凡控弦有二法：无名指叠小指，中指压大指，头指当弦直竖，中国法也；屈大指，以头指压勾指，此胡法也。此外皆不入术。胡法力少，利马上；汉法力多，利步用。然其持妙在头指閒。世人皆以其指末龊弦，则致箭曲，又伤羽。但令指面随弦直竖，即脆而易中，其致远乃过常数十步。古人以为神而秘之。胡法不使大指过头指，亦为妙尔。其执弓，欲使把前入阨，把后当四指本节，平其大指承镞，卻其头指使不得，则和美有声而俊快也。射之道备矣哉。 
弩，古有黄连、百竹、八担、双弓之号。今有绞车弩，中七百步，攻城拔垒用之；擘张弩，中三百步，步战用之；马弩，中二百步，马战用之。弩张迟，临敌不过一二发，所以战阵不便於弩。非弩不利於战，而将不明於弩也。不可杂於短兵，当别为队，攒箭注射，则前无立兵，对无横阵。复以阵中张，阵外射，番次轮回，张而复出，射而复入，则弩不绝声，敌无薄我。夫置弩必处其高，争山夺水，守隘塞口，破骁陷果，非弩不克。教法令曰：张弩丁字立，当弩八字立，高揎手，（揎音宣。）屈衫襟，左手承橦，右手迎上，当心看张。张有阔狭，右〈月坒〉右膊，还复当心。安箭高举肘，敌远抬弩头，敌近平身放，敌在左右回身放，敌在高上挈脚放，放箭讫唱杀。卻掣拗蝎尾，覆弩还著地。
夫军城及野营行军在外，日出日没时，挝鼓千搥：（挝，陟瓜反。）三百三十三搥为一通；鼓音止，角音动，吹十二声为一叠；角音止，鼓音动。如此三角三鼓，而昏明毕之。
每营中两厢置土马十二疋，大小如常马，具鞍。令士卒擐甲胄，櫜（音高）弓矢，佩刀剑，持矛楯，左右上下，以便习其事。
杂教令（附）
大唐卫公李靖兵法曰：
古之善为将者，必能十卒而杀其三，次者十杀其一。三者，威振於敌国；一者，令行於三军。是知畏我者不畏敌，畏敌者不畏我。如曰尽忠益时、轻生重节者，虽仇必赏；犯法怠惰、败事贪财者，虽亲必罚；服罪输情、质直敦素者，虽重必舍；游辞巧饰、虚伪狡诈者，虽轻必戮；善无微而不赞，恶无纤而不贬：斯乃励众劝功之要术。昔马谡军败，葛亮对泣而行诛；乡人盗笠，吕蒙先涕而后斩；马逸犯麦，曹公割发而自刑；两掾辞屈，黄盖诘问而俱戮。故知威克其爱，虽少必济；如爱胜其威，虽多必败。盖赏罚不在重，在必行；不在数，在必当。故尉缭子曰： 吴起与秦人战，战而未合，有一夫不胜其勇，乃怒而前，获首而返。吴起斩之。吏曰： 此壮士也，不可斩。 吴子曰： 虽壮士，然不从令者，必斩之。  故须劝之以重赏，威之以严刑，随时而与之移，因机而与之化，可谓不滥矣。凡人耳目，不可以视千里之外；因人耳目而视听之，即无善不闻，无恶不见。故目贵明，耳贵聪，心贵智，三者并进，则明不可蔽。如能赏罚不欺，明於察听，则千里之外，隐微之事，莫不阴变而为忠信。若赏罚直於耳目之前，其不闻见者，谁肯用命哉？故上无疑令，则下不二听；动无疑事，则众不二志。由是言之，则持军之急务，莫大於赏罚矣。
诸每营病儿，各定一官人，令检校煮羹粥养饲及领将行。其初得病及病损人，每朝通状，报总管，令医人巡营，将药救疗。如发，仰营主共检校病儿官，量病儿气力能行者，给傔一人；如重，不能行者，加给驴一头；如不能乘骑畜生，通前给驴二头，傔二人，缚轝将行。如弃掷病儿，不收拾者，不养饲者，检校病儿官及病儿傔人各杖一百；未死而埋者，斩。
诸将士不得倚作主帅及恃己力强，欺傲火人，全无长幼，兼笞挞懦弱，减削粮食、衣资，并军器、火具恣意令擎，劳逸不等。
诸应请甲数叶行数，於甲襻上钞记；其袍，秤知斤两，於袍背上具注斤两；并枪，量长短尺丈：军司并立为文案。如事了卻纳，取按勘数，长短斤两同即纳；如有欠少，随即科决徵备。其军器，常须磨砺修补，亦不得毁弃。
诸兵士死亡祭埋之礼，祭不必备以牲牢，埋不必备以棺椁，务令权宜，轻重折衷。如贼境死者，单酌祭酹，墓深四尺，主将使人临哭。内地非贼庭死者，准前祭哭，递送本贯。
诸兵士随军被袋上，具注衣服物数，并衣资、弓箭、鞍辔、器仗，并令具题本军营、州县府卫及己姓名，仍令营官视检押署，营司钞取一本立为文案。如有破用，队头、火长须知用处，即钞为文记，五日一申报营司。如其勘检衣资，与簿不同，物有賸数，即是偷来。并仰当火队见有他物，即须勘当，状送营司。其衣资不上文历，纵使道失，官不为理，亦不得递相寄附。即是盗来，受寄及寄物人并科罪。
诸拾得阑遗物，当日送纳虞候者，五分赏一。如缘军须者，不在分赏之限。三日内不送纳官者，后殿见而不收者，收而不申军司者，并重罪。三日外者，斩。诸有人拾得阑物，隐不送虞候，旁人能纠告者，赏物二十段。知而不纠告者，杖六十。其隐物人斩。
诸有功合赏，不得逾时；有罪合罚，限三日内。
诸军内不得扇动兵士，恐哧队伍，谬作是非，败损营垒。
诸营幕作食事，须及早，天暗以后即须灭火。如夜有文牒须读及钞写者，须先状上营主。
诸军内行伪，无首从，同罪。资财没官。官典取兵士十钱以上，绢一尺以上，重罪。盗军资杂物，并被贼偷赂一钱以上，无首从，同罪。如货易官物，计满一疋，无首从，同罪。应减截兵马粮料一升以上，无首从，同罪。弃掷军粮二升以上，无首从，行盗一疋以上，无首从，并同罪。
诸军中有樗蒲博戏，赌一钱以上同坐，所赌之物没官。
诸营各令作异旗一放马，每队作记旗放驴。其马中央放，驴令四面援马放，其驴马子并於驴群四面围绕驴群，知更牧放。狂贼偷马，例须奔走，驴群在外，驱趁稍难，以此防闲，亦甚允便。营别即令别放，诸军不得相交。非直发引之时不难，忽有不虞，追唤亦易。诸行军立营，驴马各於所管地界放牧。如营侧草恶，便择好处放，仍与虞候计会，不使交杂。各执本营认旗，如须追唤，见旗即知驴马处所。诸军驴马牧放，不得连系，每军营令定一官，专检校逐水草合群放牧；仍定一虞候果毅，专巡诸营水草，各令分界牧放，不使参杂。诸营除六驮外，火别遣买驴一头，有病疹，拟用搬运。如病人有偏，并其驴，先均当队驮，如当队不足，均抽比队比营。（比音毗。）诸每营折冲、果毅，先各请马，衙参往来，自合乘骑。队马当直，拟防机急，官人以下，不得乘骑。其杂畜，除非警急，兵士不得辄骑。诸军马聚会，其数既众，应行六畜，并仰明为军印，仍须别为营印，防阑失，拟凭理认。诸营兵发以后，捉得阑遗畜生，亦有兵士失卻驴马、衣服，驮运不能胜举，并仰於捍后虞候处取阑遗畜生，驮至前营，其六畜卻分付虞候，不得不经虞候。擅取者及借不送，并翦破印及毛尾者，斩。诸六畜随军，如有死者，须诣所部官陈牒检验，是当营六畜，检印记同，然后许令剥皮。如印不是本营印，即是盗他六畜杀。诸将杂畜，不得非理误死损，违徵填。诸军内六畜，不得擅借人乘用。诸非围猎，不得乘官马游猎。若因巡检便行即听，及回换军司六畜，并重科。诸应乘官马，事非警急，不得辄奔走，致马汗及打脊破。（以上并卫公军令具所科罪。若临敌则须重，平居则校轻，随时裁定。）
诸将三日一巡本部吏士营幕，阅其食饮粗精，均劳逸，恤疾苦，视医药。有死即上陈，以礼祭葬，优给家室。有死於行阵，同火收其尸，及因敌伤致毙，并本将校具陈其状，亦以礼祭葬吊赠。如但为敌所损，即随轻重优赏。有纠告违教令者，比常赏倍之。有告得与敌通情者，其家妻妾、仆马、资产悉以赏之。有纠告主者欺隐，应所给比常赏倍之。搴旗斩将，陷阵摧锋，上赏。破敌所得资物、仆马等，并给战士。每收阵之后，裨将、虞候辈收敛，对总帅均分。与敌斗，旗头被伤，救得者重赏。
漏洩军事，斩之。背军逃走，斩之。后期，斩之。（有故，不坐。）行列不齐，旌旗不正，金革不鸣，斩之。与敌私交通，斩之。（言语、书疏并同。）或说道释，祈祷鬼神，阴阳卜筮，灾祥讹言，以动众心，与其人往还言议，斩之。无故惊军，呌呼奔走，谬言烟尘，斩之。凡言觇候，或更相推讬，谬说事宜，兼复漏洩者，并斩之。吏士所经历，因便侵掠，斩之。奸人妻女，及将女妇入营，斩之。不战而降敌，没其家。凡有私雠，须先言状，令其避仇。若不言，因战阵报复者，斩之。布阵旗乱，吏士惊惶，罪在旗头，斩之。阵定，或辄进退，或辄先取敌，致乱行者，前后左右所干之行便斩之。或有弓弩已注矢而回顾者，或干行失位者，后行斩前行，不动行斩干失之行。守围不固，一火及主吏并斩之。遇敌攻围危急，若前后左右部队不救致陷者，全部队皆斩之。设奇伏掩袭，务应机速捷。前将先合，后将即副。进退应接乖者，并斩之。为敌所乘，失旗鼓节钺者，全队斩之。战敌，旗头被敌杀，争得尸首者免坐；不得者，一旗皆斩之。凡战敌，失主将，随从者皆斩之。一将御敌，裨将以下等差主率，不齐力同战、更相救助者，便任斩之。吏士虽破敌，滥行杀戮，发冢墓，焚庐室，践稼穑，伐树木者，皆斩之。擒获敌人，或有来降者，直领见总帅，不得辄访问敌中事。若违，因而漏洩者，斩之。破敌，先虏掠者，斩之。（入敌境同。）凡隐欺破虏所收获，及吏士身死，有隐欺其资物，兼违令不收恤者，斩之。违总帅一时之令，斩之。
饮宴集聚音乐者，违律。军中奔走车马，违律。（自阵将军以下，并步入营。骑入者同）更铺失候，犯夜失号，止宿他火，违律。军行舍信，各以校部前后为次。失位及樵苏取水出表外者，违律。凡有见奇异禽兽、虫蛇、杂类诡怪之状，或近军伍，或入营垒，当时报本将，领见总帅。辄有传说者，违律。吏士在行营，切防为人謟诱。如有亲故赠遗书信，使人来往，即领见本将，诘辨真伪。或掷遗射书，获者不得辄开，密封送上总帅。而违者，违律。（凡违律，详轻重论罚，而为等差，卫公李靖兵法悉已载之。如於庶务或未尽者，故以此具之。）
