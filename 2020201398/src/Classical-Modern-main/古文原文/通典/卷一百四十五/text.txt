<strong>乐五</strong>
歌
释名曰： 人声曰歌。歌者，柯也。所歌之言，是其质也。以声吟咏，其上下如草木之有柯叶。 说文曰： 咏，歌也，从言，永声也。 尔雅曰 徒歌谓谣 ，齐歌也。
虞书曰： 九功惟序，九序惟歌。（六府三事之功有次序，皆可歌乐，乃德政之致也。）劝之以九歌，俾勿坏。 （歌以劝之，使政勿坏，在此三者而已。）又： 帝庸作歌曰： 敕天之命，惟时惟几。 （用庶尹允谐，故作歌以戒之，安不忘危也。敕，正也。奉天命以临民，惟政在顺时，在慎微。）乃歌曰： 股肱喜哉，元首起哉，百工熙哉。 （元首，君也。股肱之臣，喜乐尽忠，君之治功乃起，百官之业乃广。）乃赓载歌曰： 元首明哉，股肱良哉，庶事康哉。 （赓，续。载，成也。帝歌归美股肱，乃安以成其美。赓音加孟反。）又歌曰： 元首丛脞哉，股肱惰哉，万事堕哉。  （丛脞，细碎无大略也。君如此，则臣懈惰，万事堕废，其功不成，歌以申戒。）
帝王世纪曰： 舜恭己无为，歌南风之诗。诗曰：南风之时兮，可以阜吾人之财兮；南风之薰兮，可以解吾人之愠兮。 
禹省南土，涂山之女令其妾候禹於涂山之阳，女乃作歌，始为南音。（昔有娀氏二女居九成台，天帝使燕夜往，二女覆以玉筐，既而视之，燕遗二卵，五色，北飞不反。二女作歌，始为北音。夏后孔甲田於东阳萯山，天大风，晦冥，迷入人室，主人方乳，或曰： 后来是良日也，必大吉。 或曰： 不胜之子，必有殃。 后乃取以归，曰： 以为余子，谁敢殃之！ 后析橑，斧破断其足。孔甲曰： 呜呼！有命矣。 乃作破斧之歌，始为东音。周昭王南征，殒於汉中，王右辛馀靡，长且多力，振王北济，周公乃封之西翟，徙宅西河，追思故处，作歌，始为西音。此盖四方之歌也。）
夏太康失道，畋游十旬弗反。其弟五人，待于洛汭，述大禹之戒，作五子之歌。
周礼春官，太师，大祭祀帅瞽登歌。小师，掌教弦歌。（教，谓教瞽矇。弦，谓琴瑟。歌，依咏诗也。）乐师，帅学士而歌彻。（於有司彻而歌雍也。）
乐记： 师乙曰： 夫歌者，直己而陈德也。宽而静、柔而正者，宜歌颂；广大而静、疏达而信者，宜歌大雅；恭俭而好礼者，宜歌小雅；正直而静、廉而谦者，宜歌风；肆直而慈爱者，宜歌商；温良而能断者，宜歌齐。故商者，五帝之遗声也，商人识之，故谓之商；齐者，三代之遗声也，齐人识之，故谓之齐。 又曰： 歌者，上如抗，下如坠，曲如折，止如槁木，倨中矩，句中钩，累累乎端如贯珠。（言歌声之著，动人心之审，有如此事也。郊特牲曰： 歌者在上，匏竹在下，贵人声也。 注云： 匏，笙也。 ）故歌之为言也，长言之也。说之，故言之；言之不足，故长言之；长言之不足，故嗟叹之；嗟叹之不足，故不知手之舞之，足之蹈之也。  （长言，引其声也。嗟叹，和续之也。不知手足舞蹈，懽之至也。）
周衰，有秦青者，善讴，而薛谈学讴於青，未穷青之伎而辞归。青饯之於郊，乃抚节悲歌，声振林木，响遏行云。遂留不去，以卒其业。
又有韩娥，东之齐，至雍门，匮粮，乃鬻歌假食，既而去，馀响绕梁，三日不绝，左右谓其人不去也。又过逆旅，逆旅人辱之，韩娥因曼声哀哭，一里老幼悲愁，垂涕相对，三日不食。遽而追之，韩娥还，复为曼声长歌，众皆喜跃抃舞，不能自禁，遗向之悲也。乃厚赂遣之。故雍门之善歌哭，效韩娥之遗声也。（许慎曰： 曼声，长声也。 ）
卫人王豹处淇川，善讴，河西之人皆化之。齐人绵驹居高唐，善歌，齐之右地亦传其业。
汉有虞公，善歌，能令梁上尘起。
武帝时，李延年善歌，为协律都尉。
但歌，四曲，出自汉代。无弦节，作伎最先，一人唱，三人和。魏武帝尤好之。时有宋容华者，清彻好声，善唱此曲，当时称妙。自晋以来不复传，遂绝。
齐有朱顾仙，善声读曲，齐武朱子尚又善歌，二人遂俱蒙厚赉。
梁有吴安泰，善歌，后为乐令，精解声律。方改西曲别江南、上云乐，内人王金珠善歌吴声西曲，又制江南歌，当时妙绝。令斯宣达选乐府少年好手，进内习学。吴弟，安泰之子，又善歌。次有韩法秀，又能妙歌吴声读曲等，古今独绝。
大唐贞观中，有尚书侯贵和，妾名丽音，特善唱行天，清畅舒雅，含嚼恣态，有喉牙吐纳之异。后改号方等。女亦传其母伎。方等卒后，有郝三宝亦善歌行天。有人引三宝歌之，诸女隔帘听之，发声便笑。三宝初不知，怒曰： 亦堪女郎终身仿效，何忽嗤笑。 女曰： 上客所为，殊有乖越，请一听之。 始发一声，三宝便拜伏曰： 真方等声也，诚远所不及也。 
杂歌曲
白雪，周曲也。平调、清调、瑟调，皆周房中之遗声也。汉代谓之三调。大唐显庆二年，上以琴中雅乐，古人歌之，近代以来，此声顿绝，令所司脩习旧曲。至三年十月，太常寺奏： 按张华博物志云： 白雪，是天帝使素女鼓五弦琴曲名。 以其调高，人和遂寡。自宋玉以来，迄今千祀，未有能歌白雪者。臣今准敕，依琴中旧曲，定其宫商，然后教习，并合於歌。辄以御制雪诗，为白雪歌辞。又，乐府奏正曲之后，皆有送声，君唱臣和，事彰前史。辄取侍中许敬宗等奏和雪诗十六首，以为送声，各十六节。 上善之，仍付太常，编於乐府。
明君，汉曲也。汉元帝时，匈奴单于入朝，诏以待诏王嫱配之，即昭君也。及将去，入辞，光彩射人，悚动左右，天子悔焉。汉人怜其远嫁，为作此歌。晋石崇妓绿珠善舞，以此曲教之，而制新歌曰： 我本汉家子，将適单于庭。昔为匣中玉，今为粪土英。 晋文王讳昭，故晋人谓之明君。
相和，汉旧曲歌也。丝竹更相和，执节者歌。本一部，魏明帝分为二，更递相夜宿。本十七曲，朱生、宋识、列和等复合之为十三曲。
吴歌杂曲，并出江东，晋、宋以来，稍有增广。凡此诸曲，始皆徒歌，既而被之弦管。又有因弦管金石，造歌以被之，魏世三调歌辞之类是也。（魏晋之代，有孙氏善弘旧曲，宋识善击节唱和，陈左善清歌，列和善吹笛，郝素善弹筝，朱生善琵琶，尤发新声。故傅玄著书曰： 人苦钦所闻而忽所见，不亦惑乎。设此六人生於上代，越古今而无俪，何但夔牙同契哉。 按此说，则自兹以后，皆孙、朱等之遗则。）
凤将雏，汉代旧歌曲也。应璩百一诗云： 为作陌上桑，反言凤将雏。 然则凤将雏其来久矣。特由声曲讹变，以至於此矣。
碧玉歌者，晋汝南王妾名。宠好，故作歌之。
懊垄歌，石崇绿珠所作 丝布涩难缝 一曲而已。东晋隆安初，人间讹谣之曲云： 春草可揽结，女儿可揽撷。 齐高帝谓之中朝歌。
子夜歌者，有女子曰子夜，造此声。晋孝武帝太元中，琅琊王轲之家有鬼歌子夜。殷允为章郡，侨人庾僧虔家亦有鬼歌子夜。殷允为章郡，亦是太元中，则子夜此时以前人也。
长史变者，晋司徒左长史王廞临败所制。
阿子歌、欢闻歌者，晋穆帝升平初，童子辈或歌於道，歌毕辄呼 阿子，汝闻否 ，又呼 欢闻否 ，以为送声。后人演其声，以为此二曲。宋、齐时用 莎乙子 之语，稍讹异也。
桃叶歌者，是晋王子敬妾名，缘於笃爱，所以作歌。
前溪歌者，晋车骑将军沈玩所制也。
团扇歌者，晋中书令王珉与嫂婢有情，爱好甚笃。嫂鞭挞婢过苦，婢素善歌，而珉好持白团扇，故云： 团扇复团扇，持许自遮面。憔悴无复理，羞与郎相见。 
督护歌者，彭城内史徐逵之为鲁轨所杀，宋武帝使内直督护丁旿（音五）收殡殓之。逵之妻，帝长女也，呼旿至閤下，自问殓送之事，每问辄叹息曰： 丁督护。 其声哀切，后人因其声广其曲焉。歌是宋武帝所制，云： 督护上征去，侬亦恶闻许。愿作石尤风，四面断行旅。 
读曲歌者，人为宋彭城王义康所制也。其歌云： 死罪刘领军，误杀刘第四。 
乌夜啼，宋临川王义庆所作也。元嘉十七年，徙彭城王义康於章郡，义庆时为江州，至镇，相见而哭，为文帝所怪，徵还。义庆大惧，伎妾闻乌夜啼声，叩斋閤云： 明日应有赦。 其年更为兖州刺史，因作此歌。故其和云： 笼窗窗不开，乌夜啼，夜夜忆郎来。 今所传歌似非义庆本旨，辞曰： 歌舞诸年少，娉婷无种则。昌蒲花可怜，闻名不相识。 
石城乐，宋臧质所作也。石城在竟陵，质尝为竟陵郡，於城上眺瞩，见群少年歌谣遒畅，因作此曲。云： 生长石城下，开门对城楼。楼中美年少，出入见依投。 
莫愁乐者，出於石城乐。石城女子名莫愁，善歌谣，且石城乐中有 忘愁 声，故歌云： 莫愁在何处，莫愁石城西。艇子打两桨，催送莫愁来。 
襄阳乐者，刘道彦为襄阳太守，有善政，百姓乐业，人户丰赡，蛮夷顺服，悉缘沔而居，由此有襄阳乐歌也。随王诞又作襄阳乐。诞始为襄阳郡，元嘉末仍为雍州刺史，夜闻群女歌谣，因而作之。所以歌和中有 襄阳来夜乐 之语也。其歌云： 朝发襄阳城，暮至大隄宿。大隄诸女儿，花艳惊郎目。 
寿阳乐者，南平穆王为荆河州作也。
栖乌夜飞者，荆州刺史沈攸之所作也。攸之举兵发荆州来，未败之前，思归京师，所以歌云： 日落西山还去来。 
三洲歌者，诸商客数由巴陵三江口往还，因共作此歌。又因三洲曲而作采桑。
估客乐者，齐武帝之所制也。布衣时，常游樊、邓，登祚已后追忆往事，而作歌： 昔经樊邓后，假楫梅根渚。感昔追往事，意满情不叙。 使太乐令刘瑶教习，百日无成。或启释宝月善音律，帝使宝月奏之，便就。敕歌者常重为感忆之声。梁改其名为商旅行。
杨叛儿，本童谣也。齐隆昌时，女巫之子曰杨旻，随母入内，及长，为太后所宠爱。童谣云： 杨婆儿，共戏来。 所歌语讹，遂成杨叛儿。歌云： 暂出白门前，杨柳可藏乌。欢作沈水香，侬作博山炉。 
襄阳蹋铜蹄者，梁武西下所作也，沈约又作其和。
上声歌者，此因上声促柱得名。或用一调，或用无调，名如古歌辞。所谓哀思之音，不合中和。梁武因之改辞无邪句。
常林欢者，盖宋、梁间曲。宋代荆、雍为南方重镇，皆王子为之牧。江左辞咏，莫不称之，以为乐土。故宋随王诞作襄阳之歌，齐武帝追忆樊、邓。梁简文乐府歌云： 分手桃林岸，遂别岘山头。若欲寄音信，汉水向东流。 又曰： 宜城投（音豆）酒今行熟，停鞍系马暂栖宿。 桃林在汉水上，宜城在荆山北。荆州有长林县。江南谓情人为欢。 常  长 声相近，盖乐人误 长 为 常 。
玉树后庭花、堂堂、黄鸝留、金钗两臂垂，并陈后主所造。恒与宫女、学士及朝臣相唱和为诗，太乐令何胥采其尤轻艳者，以为此曲。
骁壶者，盖是投壶乐也。隋炀帝所造。以投壶有跃矢为骁壶，今谓之骁壶是也。
汎龙舟，炀帝幸江都宫所作。又令太乐令白明达造新声期万岁乐、藏钩乐、七夕乐、相逢乐、舞席同心髻、玉女行觞、神仙留客、掷砖缚命、斗鸡子、斗百草、还旧宫乐，掩抑摧藏，哀音断绝。
舞
夫乐之在耳者曰声，在目者曰容。声应乎耳，可以听知；容藏於心，难以貌观。故圣人假干戚羽旄以表其容，发扬蹈厉以见其意，声容选和，则大乐备矣。诗序曰： 咏歌之不足，不知手之舞之，足之蹈之也。 然乐心内发，感物而动，不觉手之自运，欢之至也。此舞之所由起也。
虞书曰： 帝乃诞敷文德，舞干羽于两阶。七旬，有苗格。 
乐记： 孔子曰： 夫乐者，象成者也。（象成功而为乐也。）总干而山立，（总持干楯，山立不动。）武王之事也；发扬蹈厉，太公之志也；（志在鹰扬。）武乱皆坐，周召之治也。（武乱，武之治也。皆坐，盖以象其人无事。）且夫武，始而北出，（象观兵孟津时。）再成而灭商，（成，犹奏也。再奏，象克殷时。）三成而南，（诛纣而南。）四成而南国是疆，（有南国疆界也。）五成而分，周公左，召公右，（分陕东西而治之也。）六成复缀以崇。（六奏，象兵还振旅也。复缀，反位止也。崇，充也。凡六奏，以充武乐。）天子夹振之，而四伐，盛威於中国也。 （夹振之者，王将夹舞者，振木铎以为节也。武舞，战象也。四伐者，伐四方也。每奏四伐，一击一刺为一伐。）
周礼地官： 舞师掌教兵舞，帅而舞山川之祭祀；教帗舞，帅而舞社稷之祭祀；教羽舞，帅而舞四方之祭祀；教皇舞，帅而舞旱又之事。 （四方祭祀，谓四望也。旱又之事，谓雩也。又，热气也。）春官： 乐师掌国学之政，以教国子小舞。（谓以年幼少时教之舞。内则曰： 十三舞勺，成童舞象，二十舞大夏。 ）凡舞，有帗舞，有羽舞，有皇舞，有旄舞，有干舞，有人舞。（郑众云： 帗舞者，全羽；羽舞者，析羽；皇舞者，以羽冒覆头上，衣饰翡翠之羽；旄舞者，氂牛之尾；干舞者，兵舞；人舞者，手舞。社稷以帗，宗庙以羽，四方以皇，辟雍以旄，兵事以干，星辰以人舞。 玄谓： 帗，析五采缯，今灵星舞子持之是也；皇，杂五采羽；如凤皇色，持以舞；人舞无所执，以手袖为威仪。四方以羽，宗庙以人，山川以干，旱又以皇。 ）旄人，凡四方之以舞仕者属焉。凡祭祀、宾客，舞其燕乐。籥师掌教国子舞羽吹籥。（文舞有持羽籥者，所谓籥舞。文王世子： 秋冬学羽籥。 诗云： 左手执籥，右手秉翟。 ）祭祀则鼓羽籥之舞，（鼓之者，恒为之节也。）宾飨则亦如之。 
五经通义曰： 王者之乐有先后者，各尚其德也。以文得之，先文乐，持羽毛而舞；以武得之，先武舞，持朱干玉戚，所以增威武也。戚，斧；干，楯也。玉取其德，干取其仁，明当尚德行仁，以断斩也。 又曰： 东夷之乐持矛舞，助时生也；南夷之乐持羽舞，助时养也；西夷之乐持钺舞，助时杀也；北夷之乐持干舞，助时藏也。 
蔡邕月令章句曰： 天子省风以作乐，所以节八音而行八风。天子八佾，诸侯六，大夫四，士二。佾，舞列也，每佾八人。每服冕而执戚，有俯仰张翕之容，行缀长短之制，所以受命而歌王者之功也。人之动而有节者莫若舞，肆舞所以动阳气而导物也。 
杂舞曲
公莫舞，即巾舞也。相传云，项庄剑舞，项伯以袖隔之，使不得害高帝，且语庄云 公莫 。古人相呼曰 公 ，言公莫害汉王也。后之用巾，盖像项伯衣袖之遗式。按琴操又有公莫渡河曲，然则其声从来已久。俗云项伯，非也。
巴渝舞者，汉高帝自蜀汉将定三秦，阆中范且率賨人以从帝，为前锋，号 板楯蛮 ，勇而善斗。及定三秦，封且为阆中侯，复賨人七姓。其俗喜舞，高帝乐其猛锐，观其舞，后使乐人习之。阆中有渝水，因以为名，故曰巴渝舞。舞曲有矛渝、安台、弩渝、行辞本歌曲，有四篇。其辞既古，莫能晓其句度。魏初，使王粲改创其调。晋及江左皆制其辞。
槃舞，汉曲，至晋加之以杯，谓之世宁舞也。张衡舞赋云： 历七槃而纵蹑。 王粲七释云： 七槃陈於广庭。 颜延之云： 递间开於槃扇。 鲍昭云： 七槃起长袖。 皆以七槃为舞也。干宝云： 晋武帝太康中，天下为晋代宁舞，矜手以接槃反覆之。 （至危之象，言晋代之士苟贪饮食，智不及远。）至宋，改为宋世宁。至齐，改为齐代昌舞。今谓之槃舞，隶清部乐中。
鞞舞，未详所起，然汉已施於燕享矣。傅毅、张衡所赋，皆其事也。魏曹植鞞舞歌序曰： 汉灵帝西园鼓吹有李坚者，能鞞舞，遭乱西随段煨。先帝闻其旧伎，召之。坚既中废，兼古曲多谬误，异代之文，未必相袭，故依前曲改作新歌五篇。不敢充之黄门，近以成下国之陋乐焉。 
明之君，汉代鞞舞曲也。梁武帝时，改其曲词以歌君德也。
铎舞，汉曲也。晋鞞舞歌亦五篇，及铎舞歌一篇、幡舞一篇、鼓舞伎六曲，并陈於元会。鞞舞故二八，桓玄将即真，太乐遣众伎，尚书殿中郎袁明子启增满八佾。相承不复革。宋明帝自改舞曲，歌词犹存，舞并阙。其鞞舞，梁谓之鞞扇舞也。幡舞、扇舞今并亡。
白鸠，吴朝拂舞曲也。杨泓拂舞序云： 自到江南，见白符舞曲，或云白凫鸠，云有此来数十年。察其词旨，乃是吴人患孙皓虐政，思属晋也。 隋牛弘请以鞞、铎、巾、拂舞陈之殿廷，帝从之，而去其所持巾拂等。
白纻舞，按舞辞有巾袍之言。沈约云，纻本吴地所出，疑是吴舞也。晋俳歌云： 皎皎白绪，节节为双。 吴音呼 绪 为 纻 ，疑即 白绪 也。梁武帝又令沈约改其辞，曰有四时白纻之歌，约集所载是也。今中原有白纻曲，辞旨与此全殊。
前代乐饮，酒酣，必起自舞。诗云 屡舞仙仙 是也。宴乐必舞，但不宜屡耳。前代讥在屡舞，不讥舞也。汉武帝乐饮，长沙定王舞是也。魏晋已来，尤重以舞相属，谢安以属桓嗣是也。近代以来，此风绝矣。宋孝武帝大明中，以鞞、拂、杂舞合之钟石，施於庙庭。
鹤舞、马舞，竹书、穆天子传亦有之。宋鲍昭又有舞鹤赋。此舞或时而有，非乐府所统。今翔麟、凤苑厩有蹀马，俯仰腾跃，皆合曲节，朝会用乐，则兼奏之。
