<strong>乐六</strong>
清乐
清乐者，其始即清商三调是也，并汉氏以来旧曲。乐器形制，并歌章古调，与魏三祖所作者，皆备於史籍。属晋朝迁播，夷羯窃据，其音分散。苻永固平张氏，於凉州得之。宋武平关中，因而入南，不复存於内地。及隋平陈后获之。文帝听之，善其节奏，曰： 此华夏正声也。昔因永嘉，流於江外，我受天明命，今复会同。虽赏逐时迁，而古致犹在。可以此为本，微更损益，去其哀怨，考而补之。以新定吕律，更造乐器。 因置清商署，总谓之清乐。
先遭梁、陈亡乱，而所存盖鲜。隋室以来，日益沦缺。大唐武太后之时，犹六十三曲。今其辞存者有：白雪、公莫、巴渝、明君、明之君、铎舞、白鸠、白纻、子夜、吴声四时歌、前溪、阿子欢闻、团扇、懊垄、长史变、督护、读曲、乌夜啼、石城、莫愁、襄阳、栖乌夜飞、估客、杨叛、雅歌、骁壶、常林欢、三洲采桑、春江花月夜、玉树后庭花、堂堂、泛龙舟等共三十二曲。明之君、雅歌各二首，四时歌四首，合三十七曲。（其吴声四时歌、杂歌、春江花月夜并未详所起，馀具前歌舞杂曲之篇。）又七曲有声无辞：上林、凤雏、平调、清调、瑟调、平折、命啸，通前为四十四曲存焉。
当江南之时，巾舞、白纻、巴渝等，衣服各异。梁以前，舞人并十二人，梁武省之，咸用八人而已。令工人平巾帻，绯褶。舞四人，碧轻纱衣，裙襦大袖，画云凤之状，漆鬟髻，饰以金铜杂花，状如雀钗，锦履。舞容闲婉，曲有姿态。沈约宋书恶江左诸曲哇淫，至今其声调犹然。观其政已乱，其俗已淫，既怨且思矣，而从容雅缓，犹有古士君子之遗风，他乐则莫与为比。乐用钟一架，磬一架，琴一，一弦琴一，瑟一，秦琵琶一，卧箜篌一，筑一，筝一，节鼓一，笙二，笛二，箫二，篪二，叶一，歌二。
自长安以后，朝廷不重古曲，工伎转缺，能合於管弦者，唯明君、杨叛、骁壶、春歌、秋歌、白雪、堂堂、春江花月夜等八曲。旧乐章多或数百言，武太后时明君尚能四十言，今所传二十六言，就之讹失，与吴音转远。刘贶以为宜取吴人使之传习。开元中，有歌工李郎子。郎子北人，声调已失，云学於俞才生。才生，江都人也。自郎子亡后，清乐之歌阙焉。又闻清乐唯雅歌一曲，辞典而音雅，阅旧记，其辞信典。
自周、隋以来，管弦杂曲将数百曲，多用西凉乐，鼓舞曲多用龟兹乐，其曲度皆时俗所知也。唯弹琴家犹传楚、汉旧声及清调、琴调，蔡邕五弄、楚调四弄调，谓之 九弄 ，雅声独存。非朝廷郊庙所用，故不载。
昔唐虞讫三代，舞用国子，欲其早习於道也；乐用瞽师，谓其专一也。汉魏以来，皆以国之贱隶为之，唯雅舞尚选用良家子。国家每岁阅司农户，容仪端正者归太乐，与前代乐户总名 音声人 。历代滋多，至有万数。
坐立部伎
安乐，后周武帝平齐所作也。行列方正，象城郭，周代谓之城舞。舞者八十人，刻木为面，狗喙兽耳，以金饰之，垂线为发，画衤奥皮帽，舞蹈姿制犹作羌胡状。
太平乐，亦谓之五方师子舞。师子挚兽，出於西南夷天竺、师子等国。缀毛为衣，象其俯仰驯狎之容。二人持绳拂，为习弄之状。五师子各依其方色，百四十人歌太平乐，舞抃以从之，服饰皆作昆仑象。
破阵乐，大唐所造也。太宗为秦王时，征伐四方，人间歌谣有秦王破阵乐之曲。及即位，贞观七年，制破阵乐舞图：左圆右方，先偏后伍，鱼丽鹅鹳，箕张翼舒，交错屈伸，首尾回互，以象战陈之形。令起居郎吕才依图教乐工百二十人，被甲执戟而习之。凡为三变，每变为四阵，有来往疾徐击刺之象，以应歌节。数日而就。发扬蹈厉，声韵慷慨。歌和云 秦王破阵乐 。飨宴奏之。太宗谓侍臣曰： 朕昔在藩邸，屡有征伐，人间遂有此歌，岂意今日登於雅乐。然其发扬蹈厉，虽异文容，功业由之，致有今日，所以被於乐章，示不忘於本也。 右仆射封德彝进曰： 陛下以圣武戡难，立极安人，功成化定，陈乐象德，实弘济之盛烈，为将来之壮观。文容习仪，岂得为比。 太宗曰： 朕虽以武功定天下，终当以文德绥海内。文武之道，各随其时。公谓文容不如蹈厉，斯为过矣。 （其后，若殿廷奏，天子避位，公卿以下坐宴者皆兴焉。）
庆善乐，亦大唐造也。太宗生於武功庆善宫，既贵，宴宫中，赋诗，被以管弦。舞童六十四人，皆进德冠，紫大袖裙襦，漆髻皮履。舞蹈安徐，以象文教洽而天下安乐也。正至飨宴及国有大庆，奏於庭。（先是，神功破阵乐、功成庆善乐二舞每奏，上皆立对。高宗时，太常博士裴守真奏议曰： 窃惟二舞肇兴，讴吟攸属，赞九功之茂烈，协万国之欢心，义均韶夏，用兼宾祭，皆祖宗盛德，而子孙飨之。详览传记，未有皇王立观之礼。 并谓守真议是。）
大定乐，高宗所造，出自破阵乐。舞者百四十人，被五采文甲，持槊。歌云 八纮同轨乐 ，以象平辽东而边隅大定也。
上元乐，高宗所造。舞者八十人，画云衣，备五色，以象元气，故曰 上元 。
圣寿乐，高宗、武后所作也。舞者百四十人，金铜冠，五色画衣。舞之行列必成字，十六变而毕。有 圣超千古，道泰百王，皇帝万年，宝祚弥昌 。
光圣乐，玄宗所造也。舞者八十人，鸟冠，五采画衣。兼以上元、圣寿之容，以歌王业所兴。
自安乐以后，皆雷大鼓，杂以龟兹乐，声振百里，并立奏之。其大定乐加金钲，唯庆善乐独用西凉乐，最为闲雅。旧破阵、上元、庆善三舞，皆易其衣冠，合之钟磬，以飨郊庙。自武太后革命，此礼遂废。（自安乐部谓之立部伎。）
宴乐，武德初，未暇改作，每宴享，因隋旧制，奏九部乐。（一宴乐，二清商，三西凉，四扶南，五高丽，六龟兹，七安国，八疏勒，九康国。）至贞观十六年十一月，宴百寮，奏十部。先是，伐高昌，收其乐，付太常。至是增为十部伎，其后分为立坐二部。（立部伎有八部：一安乐，后周平齐所作，周代谓之城舞。二太平乐，亦谓之五方师子舞。三破阵乐。四庆善乐。五大定乐，亦谓之八纮同轨乐，高宗平辽时作也。六上元乐，高宗所造。七圣寿乐，武太后所作。八光圣乐，高宗所造。坐部伎有六部：一宴乐，张文收所作，又分为四部，有景云、庆善、破阵、承天等。二长寿乐，武太后长寿年所作。三天授乐，武太后天授年所作。四鸟歌万岁乐，武太后所造。五龙池乐，玄宗所作。六破阵乐，玄宗作，生於立部伎也。）贞观中，景云见，河水清。协律郎张文收采古朱雁天马之义，制景云河清歌，名曰宴乐，奏之管弦，为诸乐之首：（今元会第一奏者是。）景云乐，舞八人，花锦袍，五色绫葱，采云冠，乌皮靴；庆善乐，舞四人，紫绫袍，大袖，丝布葱，假髻；破阵乐，舞四人，绯绫袍，锦衿褾，绯绫葱；承天乐，舞四人，紫袍，进德冠，并金铜带。乐用玉磬一架，大方响一架，搊筝一，筑一，卧箜篌一，大箜篌一，小箜篌一，大琵琶一，小琵琶一，大五弦琵琶一，小五弦琵琶一，吹叶一，大笙一，小笙一，大筚篥一，小筚篥一，大箫一，小箫一，正铜钹一，和铜钹一，长笛一，尺八一，短笛一，揩鼓一，连鼓一，鞉鼓二，浮鼓二，歌二。此乐唯景云舞近存，馀并亡。
长寿乐，武太后长寿年所造也。舞十有二人，画衣冠也。
天授乐，武太后天授年所造也。舞四人，画衣五采，凤冠。
鸟歌万岁乐，武太后所造也。时宫中养鸟能人言，又常称万岁，为乐以象之。舞三人，绯大袖，并画鸲鹆，冠作鸟象。今岭南有鸟，似鸲鹆，养之久，则能言，名吉了。（音料。）
龙池乐，玄宗龙潜之时，宅於崇庆坊，宅南坊人所居变为池，瞻气者亦异焉。故中宗末年，汎舟池内。玄宗正位，以宅为宫，池水逾大，瀰漫数里，为此乐以歌其祥也。舞有七十二人，冠饰以芙蓉。
小破阵乐，玄宗所作也。生於立部伎破阵乐。舞四人，金甲胄。
自长寿乐以下，皆用龟兹乐，舞人皆著靴，唯龙池乐备用雅乐，而无钟磬，舞人蹑履。（自宴乐并谓之坐伎。初，太宗贞观末，有裴神符，妙解琵琶，初唯作胜蛮奴、火凤、倾杯乐三曲，声度清美，太宗深悦之。高宗之末，其伎遂盛，流於时矣。自武太后、中宗之代，大增造坐立诸舞，随亦寝废。）
四方乐
周官： 韎师掌教韎乐，祭祀则帅其属而舞之，（舞之以东夷之舞。韎、音妹。）大飨亦如之。  旄人掌教夷乐，（夷乐，四夷之乐，亦皆有声歌及舞。）凡四方之以舞仕者属焉。 又有 鞮鞻氏（上音低，下音屦。）掌四夷之乐，与其声歌，祭祀则龡而歌之，宴亦如之 。作先王乐，贵能包而用之。纳四夷之乐者，美德广之所及也。东夷之乐曰侏离，（离言阳气所通，万物离地而生也。）南蛮之乐曰任，（任言阳气用事，万物怀任也。）西戎之乐曰禁，（禁言阴气始通，禁止万物生长。）北狄之乐曰昧，（昧言阴气用事，万物众形暗昧。）其声不正，作之四门之外，各持其方兵，献其声而已。自周衰，此礼则废。
东夷二国。（高丽、百济。）高丽乐，工人紫罗帽，饰以鸟羽，黄大袖，紫罗带，大口葱，赤皮鞾，五色縚绳。舞者四人，椎髻於后，以绛抹额，饰以金珰。二人黄裙襦，赤黄葱；二人赤黄裙，襦葱。极长其袖，乌皮鞾，双双并立而舞。乐用弹筝一，搊筝一，卧箜篌一，竖箜篌一，琵琶一，五弦琵琶一，义觜笛一，笙一，横笛一，箫一，小筚篥一，大筚篥一，桃皮筚篥一，腰鼓一，齐鼓一，担鼓一，贝一。大唐武太后时尚二十五曲，今唯能习一曲，衣服亦浸衰败，失其本风。百济乐，中宗之代，工人死散。开元中，岐王范为太常卿，复奏置之，是以音伎多阙。舞者二人，紫大袖裙襦，章甫冠，皮履。乐之存者，筝、笛、桃皮筚篥、箜篌、歌。
南蛮二国。（扶南、天竺。）扶南乐，舞二人，朝霞衣，朝霞行缠，赤皮鞋。隋代全用天竺乐，今其存者有羯鼓、都昙鼓、毛员鼓、箫、横笛、筚篥、铜钹、贝。天竺乐，乐工皂丝布幞头巾，白练襦，紫绫葱，绯帔。舞二人，辫发，朝霞袈裟，若今之僧衣也。行缠，碧麻鞋。乐用羯鼓、毛员鼓、都昙鼓、筚篥、横笛、凤首箜篌、琵琶、五弦琵琶、铜钹、贝。其都昙鼓今亡。
西戎五国。（高昌、龟兹、疏勒、康国、安国。）高昌乐，舞二人，白衤奥锦袖，赤皮靴、皮带，红抹额。乐用荅腊鼓一，腰鼓一，鸡娄鼓一，羯鼓一，箫一，横笛二，筚篥二，五弦琵琶二，琵琶二，铜角一，竖箜篌一，（今亡。）笙一。龟兹乐，工人皂丝布头巾，绯丝布袍，锦袖，绯布葱。舞四人，红抹额，绯衤奥，白葱帑，乌皮靴。乐用竖箜篌一，琵琶一，五弦琵琶一，笙一，横笛一，箫一，筚篥一，荅腊鼓一，腰鼓一，羯鼓一，毛员鼓一，（今亡。）鸡娄鼓一，铜钹二，贝一。疏勒乐，工人皂丝布头巾，白丝布袍，锦衿褾，白丝布葱。舞二人，白衤奥，锦袖，赤皮靴，赤皮带。乐用竖箜篌一，琵琶一，五弦琵琶一，横笛一，箫一，筚篥一，荅腊鼓一，腰鼓一，羯鼓一，鸡娄鼓一。康国乐，工人皂丝布头巾，绯丝布袍，锦衿。舞二人，绯衤奥，锦袖，绿绫浑裆葱，赤皮靴，白葱帑。舞急转如风，俗谓之胡旋。乐用笛二，正鼓一，和鼓一，铜钹二。安国乐，工人皂丝布头巾，锦衿褾，紫袖葱。舞二人，紫衤奥，白葱帑，赤皮靴。乐用琶琶一，五弦琶琵一，竖箜篌一，箫一，横笛一，大筚篥一，双筚篥一，正鼓一，铜钹二，箜篌一。
乞寒者，本西国外蕃之乐也。神龙二年三月，并州清源县令吕元泰上疏曰： 臣谨按洪范八政，曰 谋时寒若 。君能谋事，则寒顺之。何必裸露形体，浇灌衢路，鼓舞跳跃而索寒也。礼记曰： 立秋之日行夏令，则寒暑不节。 夫阴阳不调，政令之失也；休咎之应，君臣之感也。理均影响，可不戒哉！ 景云二年，左拾遗韩朝宗谏曰： 传曰，辛有適伊川，见被发於野者，曰不及百年，此其戎乎。其礼先亡矣。后秦晋迁陆浑之戎於伊川，以其中国之人，习戎狄之事。一言以贯，百代可知。今之乞寒，滥触胡俗，伏愿三思，筹其所以。 至先天二年十月，中书令张说谏曰： 韩宣適鲁，见周礼而叹；孔子会齐，数倡优之罪。列国如此，况天朝乎！今外国请和，选使朝谒，所望接以礼乐，示以兵威。虽曰戎夷，不可轻易，焉知无驹支之辩，由余之贤哉！且乞寒、泼胡，未闻典故，裸体跳足，盛德何观；挥水投泥，失容斯甚。法殊鲁礼，亵比齐优，恐非干羽柔远之义，樽俎折冲之道。愿择刍言，特罢此戏。 至开元元年十二月敕： 腊月乞寒，外蕃所出，渐浸成俗，因循以久。自今以后，无问蕃汉，即宜禁断。 
北狄三国。（鲜卑、吐谷浑、部落稽。）北狄乐，皆为马上乐也。鼓吹本军旅之音，马上奏之，故自汉以来，北狄乐总归鼓吹署。后魏乐府始有北歌，即魏真人歌是也。代都时，命掖庭宫女晨夕歌之。周、隋代，与西凉乐杂奏。今存者五十三章，其名目可解者六章：慕容可汗、吐谷浑、部落稽、钜鹿公主、白净王太子、企俞也。其馀不可解，咸多可汗之词。按今大角，即后魏代簸逻回是也，其曲亦多可汗之词。北虏之俗，皆呼主为可汗。吐谷浑又慕容别种，如此歌是燕、魏之际鲜卑歌，其词虏音，不可晓。梁有钜鹿公主歌词，似是姚苌时歌，其词华音，与北歌不同。梁乐府鼓吹又有大白净皇太子、小白净皇太子、企俞等曲。隋鼓吹有白净王太子曲，与北歌校之，其音皆异。大唐开元中，歌工长孙元忠之祖受业於侯将军贵昌，并州人也，亦代习北歌。贞观中，有诏令贵昌以其声教乐府。元忠之家代相传如此，虽译者亦不能通知其词，盖年岁久远，失其真矣。丝桐，唯琴曲有胡笳声大角，金吾所掌。
龟兹乐者，起自吕光破龟兹，因得其声。吕氏亡，其乐分散，后魏平中原，复获之。有曹婆罗门，受龟兹琵琶於商人，代传其业，至於孙妙达，尤为北齐文宣所重，常自击胡鼓和之。周武帝聘突厥女为后，西域诸国来媵，於是有龟兹、（至隋，有西龟兹、齐龟兹、土龟兹凡三部，开皇中大盛於闾阎。）疏勒、安国、康国之乐。帝大聚长安胡儿，羯人白智通教习，颇杂以新声。
初，张重华时，天竺重译致乐伎，后其国王子为沙门来游中土，又得传其方伎。宋代得高丽、百济伎。魏平冯跋，亦得之而未具。周师灭齐，二国献其乐，合西凉乐，凡七部，通谓之国伎。隋文帝平陈，得清乐及文康礼毕曲，而黜百济。至炀帝，乃立清乐、龟兹、西凉、天竺、康国、疏勒、安国、高丽、礼毕为九部。平林邑国，获扶南工人及其匏瑟琴，陋不可用，但以天竺乐传写其声，而不列乐部。
高昌乐者，西魏与高昌通，始有高昌伎。隋文帝开皇六年，高昌献圣明乐曲，帝令知音者於官所听之，归而肄习，及客献，先於前奏之，胡夷大惊。大唐平高昌，尽收其乐，又进宴乐，而去礼毕曲。今著令者，唯十部。（龟兹、疏勒、安国、康国、高丽、西凉、高昌、宴乐、清乐伎、天竺，凡十部。）
南蛮、北狄国俗，皆随发际断其发，今舞者咸用绳围首，反约发杪，内於绳下。
又有新声自河西至者，号胡音声，与龟兹乐、散乐俱为时重，诸乐咸为之少寝。
散乐（隋以前谓之百戏）
散乐，非部伍之声，俳优歌舞杂奏。
后汉天子临轩设乐，舍利兽从西方来，戏於殿前，激水化成比目鱼，跳跃嗽水，作雾翳日，而化成黄龙，长八丈，出水游戏，辉耀日光。以两大绳系两柱，相去数丈，二倡女对舞行於绳上，切肩而不倾。如是杂变，总名百戏。
江左犹有高縆紫鹿、跂行鳖食、齐王卷衣、笇鼠、夏育扛鼎、巨象行乳、神龟抃戏、背负灵岳、桂树白雪、画地成川之伎。
晋成帝咸康七年，散骑侍郎顾臻表曰： 末代之乐，设礼外之观，逆行连倒。四海朝觐，言观帝庭，而足以蹈天，头以履地，反天地之顺，伤彝伦之大。 乃命太常悉罢之。其后复高縆紫鹿。又有天台山伎。
齐武帝尝遣主书董仲民，按孙兴公赋造莓苔石桥、道士扪翠屏之状，寻省焉。
梁又设跳铃、跳剑、掷倒、狝猴幢、青紫鹿、缘高縆、变黄龙弄龟等伎。陈氏因之。
后魏道武帝天兴六年冬，诏太乐、总章、鼓吹增修杂戏，造五兵、角、麒麟、凤凰、仙人、长蛇、白象、白武及诸畏兽、鱼龙、辟邪、鹿马仙人车、高縆百尺、长趫、缘幢、跳丸，以备百戏。大飨设之於殿前。明元帝初，又增修之，撰合大曲，更为钟鼓之节。
北齐武平中，有鱼龙烂漫、俳优、侏儒、山车、巨象、拔井、种瓜、杀马、剥驴等，奇怪异端，百有馀物，名为百戏。
后周武帝保定初，诏罢元会殿庭百戏。宣帝即位，郑译奏徵齐散乐，并会京师为之。盖秦角之流也。而广召杂伎，增修百戏，鱼龙漫衍之伎常陈於殿前，累日继夜，不知休息
隋文帝开皇初，周、齐百戏并放遣之。炀帝大业二年，突厥染干来朝，帝欲夸之，总追四方散乐，大集东都。於华林苑积翠池侧，帝令宫女观之。有舍利、绳柱等，如汉故事。又为夏育扛鼎，取车轮、石臼、大盆器等，各於掌上而跳弄之。并二人戴竿，其上舞，忽然腾透而换易。千变万化，旷古莫俦。染干大骇之。自是皆於太常教习。每岁正月，万国来朝，留至十五日，於端门外、建国门内，绵縆八里，列为戏场。百官起棚夹路，从昏达曙，以纵观之，至晦而罢。伎人皆衣锦绣缯采。其歌者多为妇人服，鸣环佩，饰以花髦者，殆三万人。初课京兆、河南制此服，而两京缯锦为之中虚。六年，诸夷大献方物，突厥启人以下皆国主亲来朝贺。乃於天津街盛陈百戏，自海内凡有伎艺，无不总萃。崇侈器玩，盛饰衣服，皆用珠翠金银，锦罽絺绣。其营费钜亿万。关西以安德王雄总之，东都以齐王暕总之，金石匏革之声，闻数十里外。弹弦擫管以上，万八千人。大列炬火，光烛天地，百戏之盛，振古无比。自是每年以为常焉。
大抵散乐杂戏多幻术，皆出西域，始於善幻人至中国。汉安帝时，天竺献伎，能自断手足，刳剔肠胃，自是历代有之。大唐高宗恶其惊人，敕西域关津，不令入中国。睿宗时，婆罗门献乐，舞人倒行，而以足舞於极銛刀锋，倒植於地，抵目就刃，以历脸中；又植於背下，吹筚篥者立其腹上，曲终而亦无伤。又伏伸其手，两人蹑之，旋身绕手，百转无已。汉代有橦末伎，又有盘舞。晋代加之以杯，谓之杯盘舞。梁有长蹻伎、跳铃伎、踯倒伎、跳剑伎，今并存。又有舞轮伎，盖今之戏车轮者。透三峡伎，盖今之透飞梯之类也。高縆伎，盖今之戏绳者也。梁有猕猴幢伎，今有缘竿伎，又有猕猴缘竿伎，未审何者为是。又有弄椀珠伎、丹珠伎。歌舞戏，有大面、拨头、踏摇娘、窟子等戏。玄宗以其非正声，置教坊於禁中以处之。婆罗门乐，用漆筚篥二，齐鼓一。散乐，用横笛一，拍板一，腰鼓三。其馀杂戏，变态多端，皆不足称也。
大面出於北齐。兰陵王长恭才武而貌美，常著假面以对敌。尝击周师金墉城下，勇冠三军，齐人壮之，为此舞以效其指麾击刺之容，谓之兰陵王入阵曲。
拨头出西域。胡人为猛兽所噬，其子求兽杀之，为此舞以象也。
踏摇娘生於隋末。河内有人丑貌而好酒，常自号郎中，醉归必殴其妻。妻美色善自歌，乃歌为怨苦之词。河朔演其曲而被之管弦，因写其妻之容。妻悲诉，每摇其身，故号踏摇云。近代优人颇改其制度，非旧旨也。
窟〈石壘〉子，亦曰魁〈石壘〉子，作偶人以戏，善歌舞。本丧乐也，汉末始用之於嘉会。北齐后主高纬尤所好。高丽之国亦有之。今闾市盛行焉。
若寻常享会，先一日具坐立部乐名，上太常，太常封上，请所奏御注而下。及会，先奏坐部伎，次奏立部伎，次奏蹀马，次奏散乐。（然所奏部伎，并取当时进止，无准定。）
前代杂乐
鼓吹者，盖短箫铙歌。蔡邕曰： 军乐也，黄帝岐伯所作，以扬德建武，劝士讽敌也。 周官曰： 师有功则凯乐。 左传晋文公胜楚，振旅，凯而入。司马法曰： 得意则凯歌。 雍门周说孟尝君 鼓吹於不测之泉 。说者云，鼓自一物，吹自竽、籁之属，非箫鼓合奏，别为一乐之名也。然则短箫铙歌，此时未名鼓吹矣。应劭汉卤簿图，唯有骑执菰。菰即笳，不云鼓吹。而汉代有黄门鼓吹。汉享宴食举乐十三曲，与魏代鼓吹长箫同。长箫短箫，伎录并云丝竹合作，执节者歌。又建初录云，务成、黄爵、玄云、远期皆骑吹曲，非鼓吹曲。此则列於殿庭者为鼓吹，今之从行鼓吹为骑吹，二曲异也。又孙权观魏武军，作鼓吹而还，应是此鼓吹。魏晋代给鼓吹甚轻，牙门督将五校，悉有鼓吹。晋江左初，临川太守谢摛每寝，梦闻鼓吹。有人为占之曰： 君不得生鼓吹，当得死鼓吹。 摛击杜弢战殁，追赠长水校尉，葬给鼓吹焉。谢尚为江夏太守，诣安西将军庾翼於武昌谘事，翼以鼓吹赏尚射，破便以其副鼓吹给之。齐、梁至陈则甚重矣，各制曲辞以颂功德焉。至隋，亡。
西凉乐者，起符氏之末，吕光、沮渠蒙逊等据有凉州，变龟兹声为之，号为秦汉伎。后魏太武既平河西，得之，谓之西凉乐。至魏、周之际，遂谓之国伎。魏代至隋咸重之。其曲项琵琶、竖头箜篌之徒，并出自西域，非华夏旧器。杨泽新声、神白马之类，生於胡歌，非汉、魏遗曲，故其乐器声调悉与书史不同。其歌曲有永世乐，解曲有万代丰，舞曲有于阗佛曲。工人平巾帻，绯褶。白舞一人，方舞四人。白舞今阙。方舞四人，假髻，玉支钗，紫丝布褶，白大口葱，五采接袖，乌皮靴。其乐器用：钟一架，磬一架，弹筝一，搊筝一，卧箜篌一，竖箜篌一，琵琶一，五弦琵琶一，笙一，箫一，大筚篥一，小筚篥一，长笛一，横笛一，腰鼓一，齐鼓一，担鼓一，贝一，铜钹二。（今亡。）
礼毕者，本自晋太尉庾亮家。亮卒，其伎追思亮，因假为其面，执翳以舞，象其容，取其谥以号之，谓文康乐。每奏九部乐，终则陈之，故以礼毕为名。其曲有散华乐等。隋平陈，得之，入九部乐。乐器有笙、笛、箫、篪、铃槃、鞞、腰鼓等七种，三悬为一部。工人二十二人。今亡。
