<strong>乐四</strong>
权量（虞汉魏隋大唐）
虞书曰： 乃同律度量衡。 三代式遵斯制。秦灭学之后，纷纶莫定。
汉书曰： 夫推历生律制器，规圆矩方，权重衡平，准绳嘉量，探赜索隐，钩深致远，莫不用焉。度长短者不失毫釐，量多少者不失圭撮，权轻重者不失黍累。纪於一，协於十，长於百，大於千，衍於万，其法在算术。宣於天下，小学是则。职在太史，羲和掌之。度者，分、寸、尺、丈、引也，所以度长短也。本起黄锺之长。以子穀秬黍中者，（子，北方。北方黑，谓黑黍也。）一黍之广，度之九十分，黄锺之长。（黄锺，九寸。）一为一分，十分为寸，十寸为尺，十尺为丈，十丈为引，而五度审矣。量者，龠、合、升、斗、斛也，所以量多少也。本起於黄锺之龠，用度数审其容，以子穀秬黍中者千有二百实其龠，以井水准其概。十龠为合，十合为升，十升为斗，十斗为斛，而五量嘉矣。权者，铢、两、斤、钧、石也，所以称物平施，知轻重也。本起於黄锺之重。一龠容千二百黍，重十二铢，两之为两。二十四铢为两，十六两为斤，三十斤为钧，四钧为石。权与物钧而生衡，衡运生规，规圆生矩，矩方生绳，绳直生准，准正则平衡而钧权矣。是谓五则也。位於北方，太阴为智，为水，水曰润下，智者谋，谋而深，故为权，北方之义也。大小有准，轻重有数，各应其象，五权谨矣。 
魏初，杜夔造斛，即周礼所谓 嘉量 也。深尺，方尺，实一釜。（音辅。）臀一寸，实一豆。耳三寸，实一升。重一钧。声中黄锺。晋氏播迁，亡其彝量。
隋制，前代三升当今一升，三两当今一两，一尺二寸当今一尺。
大唐贞观中，张文收铸铜斛、秤、尺、升、合，咸得其数。诏以其副藏於乐署。至武延秀为太常卿，以为奇玩，以律与古玉尺、玉斗升合献焉。开元十七年，将考宗庙乐，有司请出之。敕惟以铜律付太常，而亡其九管。今正声有铜律三百五十六，铜斛二，铜秤二，铜瓯十四。斛左右耳与臀皆正方，积十而登，以至於斛。铭云： 大唐贞观十年，岁次玄枵，月旅应锺，依新令累黍尺，定律校龠，成兹嘉量，与古玉斗相符，同律度量衡。协律郎张文收奉敕修定。 秤盘铭云： 大唐贞观秤，同律度量衡。 匣上有朱漆题 秤尺 二字，尺亡，其迹犹存。以今常用度量校之，尺当六之五，衡皆三之一。一斛，一秤，是文收总章年所造。斛正圆而小，与秤相符也。
八音
金一
（钟栈钟镈錞于铙镯铎方响铜钹铜鼓）
钟，世本云： 黄帝工人垂所造。 （山海经云： 炎帝之孙鼓延始为钟。 又礼记云： 垂之和钟。 郑玄云： 垂，尧时钟工。 并未知孰是。）周礼冬官考工记： 凫氏为钟，两栾谓之铣，（铣，钟口两角。）铣间谓之于，于上谓之鼓，鼓上谓之钲，钲上谓之舞，（此四名者，钟体也。郑众云： 于，钟唇之上袪也，鼓所击处。 ）舞上谓之甬，甬上谓之衡。（此二名者，钟柄也。甬，并音勇。）钟悬谓之旋，旋虫谓之幹。（旋属钟柄，所以悬之也。郑众云： 旋虫者，旋以虫为饰也。 郑玄谓： 今时旋有蹲熊、盘龙、辟邪。 ）钟带谓之篆，篆间谓之枚，枚谓之景。（带，所以介其名也。介在于鼓、钲、舞、甬、衡之间，凡四。郑众云： 枚，钟乳也。 郑玄云： 今时钟乳侠鼓与舞，每处有九，四面三十六。 ）于上之〈木靡〉谓之隧。（〈木靡〉，所击之处〈木靡〉敝也。隧在鼓中，窐而生光，有似夫隧。〈木靡〉音摩，又莫贺反。窐音乌华反。）十分其铣，去二以为钲。以其钲为之铣间，去二分以为之鼓间。以其鼓间为之舞修，去二分以为舞广。（此言钲之径，居铣径之八分，而铣间与钲之径相应。鼓间又居铣径之六，与舞修相应。舞修，舞径也。舞上下促，以横为修，从为广。舞广四分，今亦去径之二分，以为之间，则舞间之方，常居铣之四也。舞间方四，则鼓间六亦其方也。鼓六，钲六，舞四，此钟口十者，其长十六也。钟之大数，以律为度，广长与圜径假设之耳。其铸之则各随钟之制，为长短大小也。凡言间者，亦为从篆以分之。钲间亦当六，今时钟或无钲间。）以其钲之长，为之甬长。（并衡数也。）以其甬长，为之围。参分其围，去一以为衡围。（衡居甬上，又小。）参分其甬长，二在上，一在下，以设其旋。（今衡居一分，则参分旋，亦二在上，一在下，以旋半当甬之中央，是其正。）钟已厚则石，（太厚则声不发。）已薄则播，（太薄则声散。）侈则柞，（侧柏反。）弇则郁，（声不舒扬。）长甬则振。（钟掉则声不正。掉音徒吊反。）是故大钟十分其鼓间，以其一为之厚；小钟十分其钲间，以其一为之厚。（言若此则不石不播。鼓钲之间同方六，而今宜异，又十分之一，犹太厚，皆非也。若言鼓外钲外，则近之。鼓外二，钲外一。）钟大而短，则其声疾而短闻；（浅则躁，躁则易竭也。闻音问。下同。）钟小而长，则其声舒而远闻。（深则安，安难息。）为隧，六分其厚，以其一为之深而圜之。 （厚，钟厚也。深，谓窐之也。其窐圜。）尔雅曰： 大钟曰镛，中者曰剽，（音漂。）小者曰栈。 春秋左氏传曰：景王将铸无射，（无射，钟名。律中无射。）伶州鸠曰： 王其以心疾死乎！（伶，乐官也。州鸠，其名。）夫乐，天子之职也。（职，所主也。）夫音，乐之舆也；（乐因音而行也。）而钟，音之器也。（音由器以发也。）天子省风以作乐，（省风俗，作乐以移之。）器以钟之，（钟，聚也。以器聚音也。）舆以行之。（乐须音而行也。）小者不窕，（窕，细不满也。窕音他刁反。下同。）大者不摦，（摦，横大不入也。摦音户化反。下同。）则和於物。物和则嘉成。（嘉乐成也。）故和声入於耳而藏於心，心亿则乐。（亿，安也。）窕则不感，（不充满人心也。感音户暗反。下同。）摦则不容，（心不堪容也。）心是以感，感实生疾。今钟摦矣，王心不堪，其能久乎！ 
栈钟，东晋初得，则尔雅所谓钟小者栈也。小而编次之，曰编钟。
镈，如钟而大。按前代有大钟，若周之无射，非一，皆谓之钟。
錞于，古礼器也。（錞音淳。）圆如碓头，大上小下。周礼 以金錞和鼓 。宋史云 今人间犹时有其器 ，则宋非庙廷所用。广汉什邡人段祖以錞于献始兴王鉴，其器高三尺六寸六分，围二尺四寸，圆如筩，（音动。）铜色黑如漆，甚薄。上有铜马，以绳县马，令去地尺馀，灌之以水，又以器盛水於下，以芒茎当心跪注錞于，以手震芒，则其声如雷，清响良久乃绝。后周平蜀得之，斛斯徵观曰： 錞于也。 依干宝周礼注验之，如其言也。
铙，如编钟而无舌，有柄摇之，以止鼓。汉鼓吹曲有铙歌。（释名曰： 铙声铙铙也。 ）
镯，钲也。形如小钟，军行鸣之，以为鼓节。周礼 以金镯节鼓 。近代有如大铜叠，悬而击之以节鼓，呼曰钲。
铎，大铃也。周礼 以金铎通鼓 。三礼图云： 其匡以铜为之。木舌为木铎，金舌为金铎。 
方响，梁有铜磬，盖今方响之类也。方响，以铁为之，修九寸，广二寸，圆上方下。架如磬而不设业，倚於架上以代钟磬。人间所用者，才三四寸。
铜钹，亦谓之铜盘，出西戎及南蛮。其圆数寸，隐起如浮沤，贯之以韦，相击以和乐也。南蛮国大者圆数尺，或谓齐穆士素所造，非也。
铜鼓，铸铜为之，虚其一面，覆而击其上。南夷扶南、天竺类皆如此。岭南豪家则有之，大者广丈馀。（西戎有吹铜角者，长可二尺，形如牛角。）
石二（磬毊）
磬，世本云： 叔所造。 不知何代人。又曰： 无句作磬。 （古史考曰： 尧时人也。 礼记曰： 叔之离磬。 ）周礼冬官考工记： 磬氏为磬，倨句一矩有半，（必先度一矩为句，一矩为股，而求其弦。既而以一矩有半触其弦，则磬之倨句也。磬之制有大小，此假矩以定倨句，非用其度耳。）其博为一，（博，谓股博也。博，广也。）股为二，鼓为三。参分其股博，去一以为鼓博，以其一为之厚。（郑众云： 股，磬之上大者。鼓，其下小者，所当击也。 郑玄谓： 股外面，鼓内面也。假令磬股广四寸半者，股长九寸也，鼓广三寸，长尺三寸，厚一寸。 ）已上则摩其旁，（郑众云： 磬声太上，则摩鑢其旁。 玄谓： 太上声清也。薄而广则浊。 ）已下则摩其耑。 （太下声浊也。短而厚则清。）磬师掌教奥磬，（教视了也。磬亦编。）教缦乐、燕乐之钟磬。（郑玄云： 缦，谓杂声之和乐者。学记曰： 不学操缦，不能安弦。 燕乐，房中之乐，所谓阴声。二乐皆教其钟磬。 ）
毊，（虚娇反。）尔雅注云： 形似犁錧，以玉石为之。 书云 泗滨浮磬 ，言泗滨石可为磬。近代出华原也。
土三（埙缶）
埙，（许袁反。）世本云： 暴辛公所造。 亦不知何代人。周畿内有暴国，岂其时人乎？（宋均曰： 为埙久矣，此掌其官也。 ）尔雅注曰： 烧土为之，大如鹅子，锐上，平底，形似秤锤，六孔。小者如鸡子。 大者曰嘂（音呌。）
缶，说文曰： 瓦器也。所以盛酒浆。秦人鼓之，以节歌也。 尔雅云 盎谓之缶 ，注云： 盆也。  坎其击缶 。（渑池会，秦王为赵王击缶是也。李斯云： 击瓮扣缶，真秦之声。 ）
革四
（鼓齐鼓担鼓羯鼓都昙鼓毛员鼓荅臈鼓鸡楼鼓正鼓节鼓抚拍雅）
鼓，世本云： 夷作鼓。 以桴击之曰鼓，以手摇之曰鼗。周礼地官： 鼓人掌教六鼓四金之音声，以节声乐，以和军旅，以正田役。（音声，五声合和者。）教为鼓，而辨其声用：（教为鼓，教击鼓者大小之数，又别其声而用事也。）以雷鼓鼓神祀，（雷鼓，八面鼓。神祀，祀天神也。）以灵鼓鼓社祭，（灵鼓，六面鼓。社祭，祭地祇也。）以路鼓鼓鬼享，（路鼓，四面鼓也。鬼享，享宗庙也。）以鼖鼓鼓军事，（大鼓谓之鼖鼓。鼖鼓，长八尺。鼖音扶云反。）以鼛鼓鼓役事，（鼛鼓，长丈二尺。鼛音古刀反。）以晋鼓鼓金奏。 （晋鼓，长六尺六寸。金奏，谓乐作击编钟。）冬官考工记： 韗人为皋陶，（郑众云： 韗，书或为〈革匋〉。皋陶，鼓木也。 郑玄谓： 〈革匋〉者，以皋陶名官。〈革匋〉，从革耳。 韗音运，〈革匋〉音陶。）长六尺有六寸，左右端广六寸，中尺，厚三寸，（板中广头狭为穹隆。郑众云： 谓鼓木一判者，其两端广六寸，而中央广尺，如此乃得有腹。 ）穹者三之一，（郑众云： 穹读为志无空邪之空，谓鼓木腹穹隆者居鼓三之一。 郑玄： 读如穹苍之穹。穹隆者居鼓面三分之一，则其鼓四尺者，版穹一尺三寸三分寸之一，倍之为二尺六寸三分寸之二，加鼓四尺，穹之径六尺六寸三分寸之二，此鼓合二十版也。 ）上三正，（郑众云： 谓两头一平，中央一平。 郑玄谓： 三读当为参，正，直也。参直者，穹上一直，两端又直，各居二尺二寸，不弧曲也。此鼓两面，以六鼓差之。贾侍中云，晋鼓大而短，近晋鼓也。以晋鼓鼓金奏。 ）鼓长八尺，鼓四尺，中围加三之一，谓之鼖。（中围加三之一者，加於面之围以三分之一也。面四尺，其围十二尺，加以三分一四尺，则中围十六尺，径五尺三寸三分寸之一也。今亦合二十版，则版穹六寸三分寸之二。大鼓谓之鼖。以鼖鼓鼓军事。郑众云： 鼓四尺，谓革所蒙者广四尺。 ）为皋鼓，长寻有四尺，鼓四尺，倨句磬折。（以皋鼓鼓役事。磬折，中曲之不参正也。中围与鼖鼓同，以磬折为异。）凡冒鼓，必以启蛰之日，（启蛰，孟春之中。蛰虫始闻雷声而动，鼓所取象也。冒，蒙鼓以革也。）良鼓瑕如积环。（革调急也。）鼓大而短，则其声疾而短闻；（音问。下同。）小而长，则其声舒而远闻。 礼记云： 夏后之鼓足，殷楹鼓，周悬鼓。 （足，谓四足也。楹，谓之柱贯中上出也。悬，悬之簨虡。诗殷颂曰： 植我鼗鼓。 周颂曰： 应朄悬鼓。 朄，以刃反。）应鼓在大鼓侧，以和大鼓。小鼓有柄曰鞀，（音桃。）大鞀谓之鞞，月令 仲夏修鞀、鞞 是也。然则鞀、鞞，即鞉类也。（帝王世纪曰： 帝喾命垂作鞞。 ）又有鼍鼓焉。近代有腰鼓，大者瓦，小者木，皆广首而纤腹。
齐鼓，如漆桶，大一头，设齐於鼓面如麝齐，故曰齐鼓。
担鼓，如小瓮，先冒以革而漆之。
羯鼓，正如漆桶，两头俱击。以出羯中，故号羯鼓，亦谓之两杖鼓。
都昙鼓，似腰鼓而小，以槌击之。
毛员鼓，似都昙而稍大。
荅腊鼓，制广羯鼓而短，以指揩之，其声甚震，俗谓之揩鼓。
鸡楼鼓，正圆，而首尾可击之处，平可数寸。
正鼓、和鼓者，一以正，一以和，皆腰鼓也。
节鼓，状如博局，中开圆孔，適容其鼓，击之以节乐也。节，不知谁所造。傅玄节赋云： 黄鐄唱歌，九韶兴舞。口非节不咏，手非节不拊。 此则所从来亦远矣。（鐄音横。）
抚拍，以韦为之，实之以糠，抚之以节乐也。
雅，周礼春官： 笙师掌教雅，以教祴乐。 （教，教视了也。郑众曰： 雅状如漆筩而弇口，大二围，长五尺六寸，以羊韦鞔之，有两纽疏画之。 贾公彦云： 长疏而画之，宾醉而出奏祴夏，以此器筑地为之行节，明不失礼。 祴，鼓来反。）
丝五（琴瑟筑筝琵琶阮咸箜篌）
琴，世本云： 神农所造。 琴操曰： 伏羲作琴，所以修身理性，反其天真。 白虎通曰： 琴，禁也，禁止於邪，以正人心也。 广雅曰： 琴长三尺六寸六分，象三百六十六日；五弦象五行。大弦为君，宽和而温；小弦为臣，清廉不乱。文王、武王加二弦，以合君臣之恩也。 琴操曰： 广六寸，象六合也。 又： 上曰池，言其平；下曰滨，言其服。前广后狭象尊卑，上圆下方象天地。 （一弦琴十有二柱，柱如琵琶。击琴，柳惲所作。惲尝为文咏，思有所属，摇笔误中琴弦，因为此乐。以管承弦，又以片竹约而束之，使弦急而声亮，举以击之，以为节曲。）杨雄琴清英曰： 舜弹五弦之琴，而天下化；尧加二弦，以合君臣之恩。 （桓谭新论曰： 五弦，第一弦为宫，其次商、角、徵、羽，文王、武王各加一弦，以为少宫、少商。 说者不同。又琴之始作，或云伏羲，或云神农，诸家所说，莫能详定。）尔雅曰： 大琴谓之离。 二十七弦。今无其器。齐桓公曰 号钟 ，楚庄曰 绕梁 ，相如曰 绿绮 ，伯喈曰 焦尾 ，而傅玄琴赋云非伯喈也。（一云 焦尾 ，蔡邕琴。）
瑟，世本云： 庖羲作，五十弦。黄帝使素女鼓瑟，哀不自胜，乃破为二十五弦，具二均声。 （尔雅曰： 大瑟谓之洒。 礼图旧云： 雅瑟，长八尺一寸，广一尺八寸，二十三弦。其常用者，十九弦。颂瑟，长七尺二寸，广尺八寸，二十五弦，尽用之。 ）易通卦验曰： 人君冬至日，使八能之士，鼓黄钟之瑟，瑟用槐木，长八尺一寸；夏至日，瑟用桑木，长五尺七寸。 （槐取气上也。桑取气下也。）
筑，不知谁所造也。史籍唯云高渐离善击筑，汉高祖过沛所击。释名曰： 筑，以竹鼓之也。 似筝，细项。（按今制，身长四尺三寸，项长三寸，围四寸五分；头七寸五分，上阔七寸五分，下阔六寸五分。）
筝，秦声也。傅玄筝赋序曰： 代以为蒙恬所造。今观其器，上崇似天，下平似地，中空准六合，弦柱拟十二月，设之则四象在，鼓之则五音发，斯乃仁智之器，岂蒙恬亡国之臣能关思哉！ （今清乐筝并十有二弦，他乐皆十有三弦。轧筝以片竹，润其端而轧之。弹筝用骨爪，长寸馀，以代指。）
琵琶，傅玄琵琶赋曰： 汉遣乌孙公主嫁昆弥，念其行道思慕，故使工人裁筝、筑，为马上之乐。今观其器，中虚外实，天地象也；盘圆柄直，阴阳叙也；柱十有二，配律吕也；四弦，法四时也。以方俗语之曰琵琶，取其易传於外国也。 风俗通曰： 以手琵琶，因以为名。 释名曰： 推手前曰批，引手卻曰把。 杜挚曰： 秦苦长城之役，百姓弦鼗而鼓之。 并未详孰实。其器不列四厢。今清乐奏琵琶，俗谓之 秦汉子 ，圆体修颈而小，疑是弦鼗之遗制。傅玄云： 体圆柄直，柱有十二。 其他皆充上锐下，曲项，形制稍大，本出胡中，俗传是汉制。兼似两制者，谓之 秦汉 ，盖谓通用秦、汉之法。梁史称侯景之害简文也，使太乐令彭隽赍曲项琵琶就帝饮，则南朝似无曲项者。五弦琵琶，稍小，盖北国所出。旧弹琵琶，皆用木拨弹之，大唐贞观中始有手弹之法，今所谓搊琵琶者是也。风俗通所谓以手琵琶之，知乃非用拨之义，岂上代固有搊之者？（手弹法，近代已废，自裴洛儿始为之。）
阮咸，亦秦琵琶也，而项长过於今制，列十有三柱。武太后时，蜀人蒯朗於古墓中得之，晋竹林七贤图阮咸所弹与此类同，因谓之阮咸。咸，晋世实以善琵琶、知音律称。（蒯朗初得铜者，时莫有识之。太常少卿元行冲曰： 此阮咸所造。 乃令匠人改以木为之，声甚清雅。）
箜篌，汉武帝使乐人侯调所作，以祠太一。或云侯晖所作。其声坎坎应节，谓之坎侯，声讹为空侯。侯者，因乐工人姓耳。古施郊庙雅乐，近代专用於楚声。宋孝武大明中，吴兴沈怀远被徙广州，造绕梁，其器与箜篌相似。怀远亡，其器亦绝。或谓师延靡靡乐，非也。旧说一依琴制。今按其形，似瑟而小，七弦，用拨弹之，如琵琶也。
竖箜篌，胡乐也。汉灵帝好之。体曲而长，二十二弦，竖抱於怀中，用两手齐奏，俗谓之擘箜篌。凤首箜篌，颈有轸。
木六（柷敔舂牍拍板）
柷、敔，不知谁所造。乐记曰： 圣人作为椌、楬。 （谓柷、敔也。椌，苦江反。楬，苦八反。）柷如漆桶，方二尺四寸，深一尺八寸，中有椎柄，连底，旁开孔。内手於中击之，以举乐。敔状如伏虎，背上有二十七鉏铻。碎竹以击其首而逆戛之，以止乐。
舂牍，周制，春官笙师掌教舂牍，以教祴乐。（郑众曰： 舂牍，以竹大五六寸，长七尺，短者一二尺，其端有两空髹画，以两手筑地。宾醉而出，以节之。 髹音许牛反。）虚中如筒，无底，举以顿地如舂杵，亦谓之 顿相 。相，助也，以节乐也。或谓梁孝王筑睢阳城，击鼓为下杵之节。睢阳操用舂牍，后代因之。
拍板，长阔如手，重十馀枚，以韦连之，击以代抃。（抃，击其节也。情发於中，手抃足蹈。抃者，因其声以节舞。龟兹伎人弹指为歌舞之节，亦抃之意也。）
匏七（笙竽）
笙，世本云： 随作笙。 未知其何代人也。礼记曰： 女娲之笙簧。 说文云： 笙，正月之音。物生，故谓之笙。十三簧，象凤之身。 列管匏内，施簧管端。宫管在中央。三十六簧曰竽，宫管在左旁。十九簧至十三簧曰笙。其他相似也。 大笙谓之巢，小笙谓之和 。诗传云 吹笙则簧鼓矣 ，盖笙中之簧也。周礼春官大司乐： 笙师掌教龡竽笙。 （郑众云： 竽三十六簧，笙十三簧。教，教视了也。 龡音吹。）尔雅曰： 笙十九簧者曰巢，十三簧者曰和。 汉章帝时，零陵文学奚景於舜祠得笙，白玉管。后代易之以竹耳。释名曰： 笙，生也，象物贯地而生。竹之贯匏，以匏为之，故曰匏。 
竽，亦笙也。今之笙竽，以木代匏而漆，殊愈於匏。荆梁之南，尚仍古制。（南蛮笙则是匏，其声甚劣。）
竹八（箫管篪七星籥笛筚篥笳角）
箫，世本曰： 舜所造。 其形参差，象凤翼，十管，长二尺。尔雅曰： 编二十三管，长一尺四寸者曰｛竹言｝；（音言。）十六管，长尺二寸者曰筊。 （音交。）凡箫一名籁。前代有洞箫，今无其器。蔡邕曰： 箫，编竹有底。大者二十三管，小者十六管。长则浊，短则清。以蜜蜡实其底而增减之，则和。 然则邕时无洞箫矣。
管，尔雅曰： 长尺，围寸，并漆之，有底。  大者曰簥。（音娇。）中者曰篞。（乃结反。）小者曰篎。 （音妙。）古者以玉为管，舜时西王母献白玉琯是也。月令： 均琴、瑟、管、箫。 蔡邕章句曰： 管者，形长尺，围寸，有孔无底。其器今亡。 说文曰： 管如篪，六孔，十二月之音。 诗云： 嘒嘒管声。 周礼： 孤竹之管，於圆丘奏之；孙竹之管，於方丘奏之；阴竹之管，於宗庙奏之。 （郑玄云： 孤竹，竹特生者也。孙竹，竹枝根之末生者。阴竹，生於山北者。 ）
篪，世本云： 暴新公所造。 旧志云一曰管，非也。虽不知暴新公何代人，而非舜前人明矣。舜时西王母献琯，则是已有此器，新公安得造篪乎？尔雅曰： 大篪谓之沂。 （音银。）篪，以竹为之，长尺四寸，围三寸，一孔，上出寸三分，名曰翘，横吹之。小者尺二寸。广雅云 八孔 。今有胡吹，非雅器也。（蔡邕月令章句云： 篪，竹也，六孔，有距，横吹之。 诗云： 仲氏吹篪。 ）
七星，不知谁所作。其长盈寻。
籥，不知谁所造。按礼记 苇籥，伊耆氏之乐 ，则伊耆已有籥矣。周礼有籥师，掌教国子秋冬吹籥。历代文舞之乐所执羽籥是也。盖诗所谓 左手执籥，右手秉翟 。尔雅云： 籥如笛，三孔而短小。 广雅云： 七孔。大者曰产，中者曰仲，小者曰箹。 （中音丁仲反。箹音握。）
笛，马融长笛赋 此器起於近代，出於羌中，京房备其五音 ，又称 丘仲工其事 ，不言所造。风俗通曰： 丘仲造笛，长尺四寸，七孔，武帝时人。后更有羌笛。 二说不同，未详孰实。今横笛去觜。其加觜者，谓之义觜笛。（按横笛，小篪也。汉灵帝好胡笛。宋书云 有胡篪出於胡吹 ，即谓此。梁胡吹歌云： 快马不须鞭，拗折杨柳枝。下马吹横笛，愁杀路旁儿。 此歌词元出於北国，知横笛是北名也。）
筚篥，本名悲篥，出於胡中，其声悲。（或云，儒者相传，胡人吹角以惊马。后乃以笳为首，竹为管。）
笳，杜挚有笳赋云： 李伯阳入西戎所造。 晋先蚕仪注： 车驾住，吹小箛；发，吹大箛。 箛即笳也。又有胡笳。汉书筝笛录有其曲，不记所出本末。
角，书记所不载。或出羌胡，以惊中国马。马融又云出吴越。
八音之外又有三
一、桃皮。东夷有卷桃皮，似筚篥也。二、贝。大蠡也，容可数升。并吹之以节乐。亦出南蛮。三、叶。衔叶而啸，其声清震。橘柚尤善。（或云卷芦叶为之，形如笳首也。）
乐悬（周汉魏宋梁隋大唐）
周礼春官： 大司乐掌凡乐事，大祭祀宿悬，遂以声展之。 （叩听其声，具陈次之，以知完不。）小胥 正乐悬之位，王宫悬，诸侯轩悬，卿大夫判悬，士特悬，辨其声。（乐悬，谓钟磬之属悬於筍虡者。郑众云： 宫悬四面悬，轩悬去其一面，判悬又去其一面，特悬又去其一面。四面象宫室四面有墙，故谓之宫悬。轩悬三面，其形曲，故春秋传曰 请曲悬繁缨以朝 ，诸侯之礼。玄谓： 轩悬去南面，避王也。判悬左右之合，又空北面。特悬悬於东方，或於阶间而已。 ）凡悬钟磬，半为堵，全为肆。 （钟磬者，编悬之，二八十六枚而在一虡，谓之堵。钟一堵，磬一堵，为之肆。半之者，谓诸侯之卿大夫士也。诸侯之卿大夫半天子之卿大夫，西悬钟，东悬磬。士亦半天子之士，悬磬而已。郑众云： 以春秋传曰歌钟二肆。 ）故孔子之堂，闻金石之音；魏绛之家，有钟磬之乐。
汉丞相田蚡，（扶粉反。）前庭罗钟磬，置曲旃。光武又赐东海恭王钟簨之乐，即汉代人臣尚有金石乐。汉乐歌云 高张四悬，神来燕飨 ，谓宫悬也。汉仪云 高庙撞千石之钟十枚 ，即上林赋所谓 撞千石之钟，立万石之虡 也。钟当十二，而此十枚，未识其义。议者皆言汉代不知用宫悬。按汉章、和代实用旋宫，汉代群儒备言其义，牛弘、祖孝孙所由准的，知汉代之乐为最备矣。后汉则亡矣。
魏杜夔修雅乐，稍备。遭晋丧乱，江左金石不具。本史云，至孝武帝太元中，破苻坚，获乐工杨蜀等，正四厢乐，金石始备。
宋文帝元嘉中，锺宗之更调金石。十四年，奚纵之又改之。晋及宋、齐，悬钟磬大准相似，皆十六架。黄锺之宫：北方，北面，编磬起西，其东编钟，衡大於镈，不知何代所作，其东镈钟。太蔟之宫：东方，西面，起北。蕤宾之宫：南方，北面，起东。姑洗之宫：西方，东面，起南。所次皆如北面。设建鼓於四隅，悬内四面，各有柷敔。诸家著晋史者，皆言太元四年，四厢金石大备。其实乐府止有黄锺、姑洗、蕤宾、太蔟四格而己。六律不具，何谓四厢？备乐之文，其义焉在？
梁去衡钟，设十二镈钟，各依辰位，而应其律。每一镈钟，则设编钟磬各一虡，合三十六架。植建鼓於四隅。元正大会备用之。
隋参用仪礼及尚书大传，为宫悬陈布之法。北方北向，应锺起西，磬次之，黄锺次之，林锺次之，大吕次之，皆东陈。一建鼓在其东，东鼓。东方西向，太蔟起北，磬次之，夹锺次之，姑洗次之，皆南陈。一建鼓在其南，东鼓。南方北向，中吕起东，黄锺次之，蕤宾次之，磬次之，林锺次之，皆西陈。一建鼓在其西，西鼓。西方东向，夷则起南，锺次之，南吕次之，磬次之，无射次之，皆北陈。一建鼓在其北，西鼓。大射，则彻北面而加钲鼓。又准仪礼，宫悬四面设镈钟十二虡，各依辰位。又甲、丙、庚、壬位各设钟一虡，乙、丁、辛、癸位各陈磬一虡。共为二十虡。其宗庙殿庭郊丘社并同。树建鼓於四隅，以象二十四气。依月为均，四厢同作，盖取毛诗传曰 四悬皆同 之义。古者镈钟据仪礼击为节检，而无合曲之义。又大射有二镈，皆乱击焉，乃无成曲之理。依后周以十二镈相生击之，声韵克谐。
大唐造蓬莱宫成，充庭七十二架。武后还东都，乃省之。皇后庭、诸后庙及郊祭并二十架，同舞八佾。先圣庙及皇太子朝庙并九架，舞六佾。悬间设柷敔各一，柷於左，敔於右。錞于、抚拍、顿相、铙、铎次列於路鼓南。舞人列於悬北。登歌二架，登於堂上两楹之前。编钟在东，编磬在西。登歌工人坐堂上，竹人立堂下。殿庭加设鼓吹於四隅。燕享陈清乐、西凉乐。架对列於左右厢，设舞筵於其间。旧皇后庭但设丝管，隋大业尚侈，始置钟磬，犹不设镈钟，以镈磬代。武太后称制，用钟，因而莫革。
开元中太乐曲制：凡天子宫悬，太子轩悬。宫悬之乐，镈钟十二，编钟十二，编磬十二，凡三十有六虡。（宗庙与殿庭同。郊丘社稷则二十虡，面别去编钟磬各二虡。）东方西方，磬虡起北，钟虡次之；南方北方，磬虡起西，钟虡次之。镈钟在於编悬之间，各依辰位。四隅建鼓，左柷右敔。又设笙、竽、笛、箫、篪、埙，系於编钟之下；偶歌琴、瑟、筝、筑，系於编磬之下。其在殿庭前，则加鼓吹十二案於建鼓之外，羽葆之鼓、大鼓、金錞、歌箫笳置於其上焉。又设登歌钟、磬、节鼓、琴、瑟、筝、筑於堂上，笙、笳、箫、篪、埙於堂下。（宫悬登歌工人，皆介帻，朱连裳，革带，乌皮履。鼓人及阶下工人皆武弁，朱褠衣，革带，乌皮履。若在殿庭，加白练衤盍裆，白布袜。鼓吹工人亦如之）轩悬之乐，去其南面镈钟、编钟、编磬各三，凡九虡，设於辰丑申之位，三建鼓亦如之，馀如宫悬之制。凡宫悬、轩悬之作，奏二舞以为众乐之容：一曰文舞，二曰武舞。宫悬之舞八佾，轩悬之舞六佾。文舞之制，左执籥，右执翟，二人执纛以引之。（文舞六十四人，供郊庙，服委貌冠，玄丝布大袖，白练领褾，白纱中单，绛领褾，绛布大口葱，革带，乌皮履，白布袜。其执纛人衣冠各同。文舞谓之九功。）武舞之制，左执干，右执鏚，二人执旌居前，二人执鼗，二人执铎，四人持金錞，二人奏之，二人执铙以次之，二人执相在左，二人执雅在右。（武舞六十四人，供郊庙，服平冕，馀同文舞。若供殿庭，服武弁，平巾帻，金支绯丝布大袖，裲裆，甲金饰，白练衤盍裆，锦腾蛇起梁带豹文，大口布葱，乌布鞾。其执旌人衣冠各同当色舞人，馀同工人也。武舞谓之七德。）凡簨虡，饰以崇牙、旒苏、树羽。宫悬每架则金五博山，轩悬则金三博山。鼓承以花趺，覆以华盖。（乐悬横曰簨，竖曰虡，饰簨以飞龙，饰趺以飞廉，钟簨以鸷兽，磬虡以鸷鸟。上列树羽，旁悬旒苏，周制也。悬以崇牙，殷制也。饰以博山，后代所加也。）凡乐器之饰，天地之神尚赤，宗庙及殿庭尚彩，东宫亦赤。凡中宫之乐，则以大磬代钟鼓，馀如宫悬之制。凡磬，天地之神用石，宗庙及殿庭用玉。凡有事於天神用雷鼓、雷鼗，地神用灵鼓、灵鼗，宗庙及帝社用路鼓、路鼗，皆建於宫悬之内。凡大燕会，设十部之伎於庭，以备华夷：一曰燕乐伎，有景云之舞，庆善乐之舞，破阵乐之舞，承天乐之舞；二曰清乐伎；三曰西凉伎；四曰天竺伎；五曰高丽伎；六曰龟兹伎；七曰安国伎；八曰疏勒伎；九曰高昌伎；十曰康国伎。（其十部所用工人、乐器，在清乐及四方乐篇中。）每先奏乐三日，太乐令宿设悬於庭。其日，率工人入居次。协律郎举麾，乐作；仆麾，乐止。文舞退，武舞进。
