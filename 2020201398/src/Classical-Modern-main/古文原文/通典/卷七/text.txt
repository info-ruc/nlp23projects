<strong>食货七</strong>
历代盛衰户口
（周秦汉后汉魏晋宋齐梁陈后魏北齐后周隋大唐）
三皇以前尚矣，靡可得而详也。孔子称尧曰大哉，舜曰尽善，禹曰无閒。以三圣之德，地方不过数千里，故君臣歌德，含气之类，各得其宜。禹平水土，为九州，人口千三百五十五万三千九百二十三。涂山之会，诸侯承唐虞之盛，执玉帛者万国。男女耕织，不夺其时，故公家有三十年之积，私家有九年之储。及其衰也，弃稷不务，续有有穷、孔甲之乱，遭桀行暴，诸侯相兼，逮汤受命，其能存者三千馀国，方於涂山，十损其七。其后纣作淫虐，厚赋以实鹿台，大敛以积巨桥，人庶苦而无憀，天下去之。
周武王致商之罪，罔有敌於我师，一戎衣天下大定，垂拱而天下治，定五等之封，凡千七百七十三国。又减汤时千三百国，人众之损亦如之。周公相成王，致理刑措，人口千三百七十万四千九百二十三，此周之极盛也。及昭王南征不还，穆王荒耄，加以幽之乱，平王东迁，三十馀年。庄王十三年，齐桓公二年，五千里外非天子之御。自太子公侯以下至於庶人，凡千一百八十四万一千九百二十三人。其后诸侯相并，尚有千二百国。春秋二百四十二年之中，弑君三十六，亡国五十二，诸侯更相征伐，奔走不保社稷者，不可胜数。齐桓救其难，孔子定其文，至於战国，存者十馀。於是纵横短长之说，相夺於时，残人诈力之兵，动以万计。伊阙之败，斩首二十四万。长平之战，血流漂卤。周之列国，唯秦、楚、燕而已。齐及三晋，皆以篡乱。卫虽得存，不绝如线。（音线。）然考苏、张之说，计秦及山东六国戎卒，尚逾五百馀万，推人口数尚当千馀万。
秦兼诸侯，所杀三分居二，犹以馀力北筑长城四十馀万，南戍五岭五十馀万，阿房、骊山七十馀万。十馀年閒，百姓死没，相踵於路。陈、项又肆其酷烈，新安之坑，二十馀万，彭城之战，睢水不流。
汉高帝定天下，人之死伤亦数百万，是以平城之卒不过三十万，方之六国，十分无三。孝文偃武修文，与人休息，尝欲作露台，召工计之，直百金，曰： 百金，中人十家之产。吾奉先帝宫室，常恐羞之。 乃止。孝景承平，赋役减省，三十而税一，人人自爱。每有诏命颁下乡闾，垂白戴老扶疾策杖以听之，思一见太平。至武帝元狩中，六十馀年，人众大增，太仓之粟红腐而不食，都内之钱贯朽而不校。孝武帝乘其资稸，乃厉兵马以攘戎狄，廓地遐广，征伐不休，十数年閒，天下之众，亦减半矣。末年追悔，故下哀痛之诏，封丞相富人侯。昭宣之后，罢战务农，户口渐益。（元帝时，贡禹上书曰： 古者宫女不过九人，秣马不过八疋。高祖、孝文、孝景皇帝，修古节俭，宫女不过十馀，厩马不过百馀疋。故时齐三服官输物不过十笥。方今齐三服官作工各数千人，岁费数钜万。蜀广汉主金银器，岁各用五百万，三工官官费五千万，织室亦然。厩马食粟将万疋。百姓重困，请从省俭。 帝多采纳之。）至孝平元始二年，人户千二百二十三万三千，口五千九百五十九万四千九百七十八，此汉之极盛也。及王莽篡位，续以更始、赤眉之乱，率土遗黎，十才二三。
后汉光武建武中，兵革渐息。至中元二年，户四百二十七万六百三十四，口二千一百万七千八百二十。明、章之后，天下无事，务在养民。至於孝和，人户滋殖。桓帝永寿三年，户千六十七万七千九百六十，口五千六百四十八万六千八百五十六。灵帝遭黄巾为寇，献帝遇董卓称乱，大焚宫庙，劫御西迁，是以兴平、建安之际，海内荒残，人户所存，十无一二。
魏武据中原，刘备割巴蜀，孙权尽有江东之地。三国鼎立，战争不息。（刘备章武元年，有户二十万，男女口九十万。）及平蜀，得户二十八万，口九十四万，带甲将士十万二千，吏四万，通计户九十四万三千四百二十三，口五百三十七万二千八百八十一。除平蜀所得，当时魏氏唯有户六十六万三千四百二十三，口有四百四十三万二千八百八十一。（孙权赤乌五年，有户五十二万，男女口二百三十万。）
晋武帝太康元年，平吴，收其图籍，户五十三万，吏三万二千，兵二十三万，男女口二百三十万，后宫五千馀人。九州攸同，大抵编户二百四十五万九千八百四十，口千六百一十六万三千八百六十三，此晋之极盛也。（蜀刘禅炎兴元年，则魏常道乡公景元四年，岁次癸未，是岁魏灭蜀。至晋武帝太康元年，岁次庚子，凡一十八年。户增九十八万六千三百八十一，口增八百四十九万九百八十二。则当三国鼎峙之时，天下通计户百四十七万三千四百三十三，口七百六十七万二千八百八十一，以奉三主，斯以勤矣。后赵石勒，据有河北，初文武官上疏，请依刘备在蜀、魏王在邺故事，魏王即曹公，以河内、魏、汲等十一郡，并前赵国合二十四，户二十九万为赵国。前秦苻坚灭前燕慕容暐，入邺，阅其名籍，户二百四十五万八千九百六十九，口九百九十八万七千九百三十五。徙关东豪杰及诸杂夷十万户於关中。平燕定蜀之称，伪代之盛也。时关陇清晏，百姓丰乐，自长安至於诸州，二十里一亭，四十里一驿，旅行者取给於途，工商资贩於道。）
宋武帝北取南燕，平广固，（南燕，慕容超。广固，即今北海郡。）西灭后秦，平关洛，（后秦，姚泓。）长河以南，尽为宋有。帝素节俭，有司尝奏东西堂施局脚床，用银涂钉，帝以为费，使用直脚床，钉用铁。公主出適，遣送不过二十万，无锦绣金玉之费。文帝励精临人，江左数代帝王莫及，所以称元嘉之理，比前汉之文、景焉。既而国富兵彊，更务经略。元嘉二十七年，后魏主太武帝以数十万众南伐，河上屯戍，相次覆败。魏师至瓜步而还。宋之财力，自此衰耗。今按本史，孝武大明八年，户九十万六千八百七十，口四百六十八万五千五百一。
齐氏六王，年代短促，其户口未详。
梁武之初，亦称为理，及精华耗竭，贪地邀功，侯景逆乱，竟以幽毙。元帝惨虐，骨肉相残，才及三年，便至覆灭，坟籍亦同灰烬。户口不能详究。
陈武帝，荆州之西，既非我有，淮肥之内，力不能加。宣帝勤恤人隐，时称令主，阅其本史，户六十万。而末年穷兵黩武，远事经略，吴明彻全军只轮不返，锐卒利器，从此歼焉。至后主灭亡之时，隋家所收户五十万，口二百万。
后魏起自阴山，尽有中夏。孝文迁都河洛，定礼崇儒。明帝正光以前，时惟全盛，户口之数，比夫晋太康倍而馀矣。（按晋武帝太康元年平吴后，大凡户二百四十五万九千八百，口千六百一十六万三千八百六十三。今云倍而馀者，是其盛时则户有至五百馀万矣。）及尔朱之乱，政移臣下，或废或立，甚於弈棋，遂分为东西二国，皆权臣擅命，战争不息，人户流离，官司文簿，又多散弃。今按旧史，户三百三十七万五千三百六十八。（其时以征伐不息，唯河北三数大郡，多千户以下，复通新附之郡，小者户才二十，口百而已。）
北齐承魏末丧乱，与周人抗衡，虽开拓淮南，而郡县褊小。文宣受禅，性多暴虐，而能委政宰辅杨遵彦，十数年閒，亦称为理。故其时以为主昏於上，政清於下。及武成、后主，俱是僻王。至崇（国讳改之）化三年，为周师所灭。有户三百三万二千五百二十八，口二千万六千八百八十。
后周闵、明二帝，主祭而已，俱以弑崩。武帝诛戮权臣，（诛宇文护。）方览庶政，躬俭节用，考覈名实，五六年内，平荡燕齐。（灭高齐。）嗣子昏虐，亡不旋踵。按大象中，有户三百五十九万，口九百万九千六百四。
隋文帝始以外戚，遂受讬孤，不逾数年，便享大位，克勤理道，克俭资费。至於六宫之内，常服浣濯之衣，供御故弊，随令补用，非享燕，所食不过一肉。有司尝进乾姜，用布袋盛，帝以为费，大加谴责。后进香药，复以毡袋盛，因笞所司，以为后诫。其时宇内称理，仓库盈溢。至开皇九年平陈，帝亲於朱雀门劳师行赏，自门外列布帛之积，达於南郭，以次颁给，所费三百馀万段，而不加赋於人。炀帝大业五年，户八百九十万七千五百三十六，口四千六百一万九千九百五十六，此隋之极盛也。（后周静帝末授隋禅，有户三百九十九万九千六百四。至开皇九年平陈，得户五十万，及是才二十六七年，直增四百八十万七千九百三十二。）承其全实，遂恣荒淫。登极之初，即建洛邑，每月役丁二百万人。导洛至河及淮，又引沁水达河北，通涿郡，筑长城东西千馀里，皆徵百万馀人。丁男不充，以妇人兼，役而死者大半。及亲征吐谷浑，驻军青海，遇雨雪，士卒死者十二三。又三驾东征辽泽，皆兴百馀万众，餽运者倍之。又逆徵数年之赋，穷侈极奢，举天下之人，十分九为盗贼。身丧国灭，实自取之，盖资我唐之速有天下也。
大唐贞观户不满三百万。三年，户部奏，中国人因塞外来归及突厥前后降附开四夷为州县，获男女一百二十馀万口。十四年，侯君集破高昌，得三郡、五县、二十二城，户八千四十六，口三万七千三十一，马四千三百匹。
永徽三年，户部尚书高履行奏： 去年进户一十五万。 高宗以天下进户既多，谓无忌曰： 比来国家无事，户口稍多，三二十年，足堪殷实。 因问隋有几户，今有几户。履行奏： 隋大业中户八百七十万，今户三百八十万。 （永徽去大业末三十六年。）
显庆二年十月，上幸许、汝州，问中书令杜正伦曰： 此閒田地极宽，百姓太少。 因又问隋有几户。正伦奏： 大业初有八百馀万户，末年离乱，至武德有二百馀万户。 
总章元年十月，司空李勣破高丽国，虏其王，下城百七十，户六十九万七千二百。二年，徙高丽民三万，配江淮以南、山南、京西。
初，自贞观以后，太宗励精为理，至八年、九年，频至丰稔，米斗四五钱，马牛布野，外户动则数月不闭。至十五年，米每斗值两钱。麟德三年，米每斗直五文。永淳元年，京师大雨，饥荒，米每斗四百钱，加以疾疫，死者甚众。
武太后、孝和朝，太平公主、武三思、悖逆庶人，恣情奢纵，造罔极寺、太平观、香山寺、昭成寺，遂使农功虚费，府库空竭矣。
睿宗景云初，又造金仙、玉真二观，补阙辛替否上书极谏，不从。二年，监察御史韩琬陈时政上疏曰： 臣窃闻永淳之初，尹元贞任岐州雍县令，界内妇人修路，御史弹免之。顷年妇人役，修平道路，盖其常也。调露之际，刘宪任怀州河内县尉，父思立在京身亡，选人有通索阙者，於时选司以名教所不容，顷者以为见讥后人矣。顷年国家和市，所由以刻剥为公，虽以和市为名，而实抑夺其价，殊不知民足官孰与不足矣。往年两京及天下州县，学生、佐史、里正、坊正每一员阙，先拟者辄十人；顷年差人以充，犹致亡逸。往年选司从容安闲，而以礼数见待；顷年选司无复曩时接引，但如仇敌估道尔。往年效官交替者，必储蓄什物以待之；顷年替人，必諠竞为隙，互执省符，纷然不已。往年召募之徒，人百其勇，争以自效；顷年差点勒遣，逃亡相继。若此者，臣粗言之，不可胜数。即知政令风化，渐已弊也。 
开元四年，山东诸州大蝗。紫微令姚崇奏言： 臣闻毛诗云 秉彼蟊贼，以付炎火。 又汉光武诏曰： 勉顺时政，劝督农桑，去彼螟蜮，以及蟊贼。 此并除蝗之义也。又蝗既解飞，夜必投火，臣请切勒所在夜中设火，火边掘大坑，且焚且瘗，除之可尽。 乃遣使分道驱除瘗埋，朝臣多言不可。玄宗以问崇，崇对曰： 常人执文，不识通变。凡事有违经而合道者，亦有反道而適权者。魏时山东有蝗伤稼，缘小忍不除，遂使苗稼总尽，人至相食。后秦时有蝗，禾稼及木草俱尽，牛马至相啖毛尾。今山东蝗虫，所在充满，傥不救其收获，百姓岂免流离，事属安危，不可胶柱。纵使除之不尽，犹胜养以成灾。若驱逐不得，臣在身官爵，并请削除。 玄宗许之。黄门监卢怀慎谓崇曰： 蝗是天灾，岂可制以人事。外议籍籍，咸以为杀虫太多，有伤和气，犹可停罢。 崇曰： 楚王吞蛭，厥疾用瘳。叔敖断蛇，其福乃降。赵宣子至贤也，恨用其犬。孔宣父将圣也，不爱其羊。皆志在安人，思不失礼。今既救人杀虫，天道固应助顺。若因此致祸，崇请以身当之。 怀慎更不能答。崇令埋瘗之，累月方尽。其后渐丰熟。
八年，天下户口逃亡，色役伪滥，朝廷深以为患。
九年正月，监察御史宇文融陈便宜，奏请检察伪滥兼逃户及籍外賸田。於是令融充使推句，获伪勋及诸色役甚众，特加朝散大夫，再迁兵部员外兼侍御史。融遂奏置劝农判官，长安尉裴宽等二十九人，并摄御史分往天下。（慕容珣、王冰、张均、宋希玉、宋询、韦洽、薛偘、乔梦松、王诱、徐楚璧、徐锷、裴宽、崔希逸、边冲寂、班景倩、郭廷倩、元将茂、刘日正、王焘、于孺卿、王忠翼、何千里、梁勋、卢怡、库狄履温、贾晋、李登、盛廙等，皆知名士。判官得人，於此为盛，其后多至显秩。）所在检责田畴，招携户口。其新附客户，则免其六年赋调，但轻税入官。阳翟县尉皇甫憬、左拾遗杨相如并上疏，盛陈烦扰不便。宽等皆当时才彦，使还，得户八十馀万，田亦称是。憬遂贬为衢州盈川尉。融拜御史中丞。
融又上言： 天下所检责客户，除两州计会归本贯以外，便令所在编附。年限向满，须准居人，更合所有优矜，即此辈徼幸，若徵课税，即目击未堪。窃料天下诸州，不可一例处置，且请从宽乡有賸田州作法。窃计有賸田者减三四十州，取其賸田，通融支给。其賸地者三分请取其一分以下。其浮户，请任其亲戚乡里相就，每十户以上，共作一坊。每户给五亩充宅，并为造一两口室宇，开巷陌，立闾伍，种桑枣，筑园蔬，使缓急相助，亲邻不失。丁别量给五十亩以上为私田，任其自营种。率十丁於近坊更共给一顷，以为公田，共令营种。每丁一月役功三日，计十丁一年共得三百六十日。营公田一顷，不啻得之，计平收一年不减百石，便纳随近州县。除役功三十六日外，更无租税。既是营田户，且免征行，安堵有馀，必不流散。官司每丁纳收十石，其粟更不别支用，每至不熟年，斗别二十价，然后支用。计一丁年还出两丁以上，亦与正课不殊。则官收其役，不为矜纵，人缓其税，又得安舒，仓廪日殷，久长为便。其狭乡无賸地客多者，虽此法未该，准式许移窄就宽，不必要须留住。若宽乡安置得所，人皆悦慕，则三两年后，皆可改图，弃地尽作公田，狭乡总移宽处，仓储既益，水旱无忧矣。 
至十三年封泰山，米斗至十三文，青、齐穀斗至五文。自后天下无贵物，两京米斗不至二十文，面三十二文，绢一疋二百一十二文。东至宋、汴，西至岐州，夹路列店肆待客，酒馔丰溢。每店皆有驴赁客乘，倏忽数十里，谓之驿驴。南诣荆、襄，北至太原、范阳，西至蜀川、凉府，皆有店肆，以供商旅。远適数千里，不持寸刃。二十年，户七百八十六万一千二百三十六，口四千五百四十三万一千二百六十五。
天宝元年，户八百三十四万八千三百九十五，口四千五百三十一万一千二百七十二。自十三载以后，安禄山为范阳节度，多有进奉，驼马生口，不旷旬月，郡县供熟食酒肉草料。杨国忠任用之后，即与蛮王閤罗凤结衅，徵关辅、河南、京兆人讨之，去者万不一全，连枷赴役，郡县供食。於是当路店肆多藏闭，以惧挠乱，驴马车牛，悉被虏夺，不酬其直，数年閒，因渐减耗。
十三载，京城秋霖，米价腾贵，官出太仓米，分为十场出粜。其所在川谷泛溢，京城坊市墙宇崩坏向尽。东京瀍洛又溢，隄坏，飘损十九坊居人邑屋。二十日，遣京城诸坊人家，於门前作泥人，长三尺，左手指天，右手指地，十月方霁。
十四载，管户总八百九十一万四千七百九，（应不课户三百五十六万五千五百一，应课户五百三十四万九千二百八十。）管口总五千二百九十一万九千三百九，（不课口四千四百七十万九百八十八，课口八百二十万八千三百二十一。）此国家之极盛也。（按后汉自建武初至桓帝永寿三年，凡百三十年，有户千六十七万。按自周武帝建德六年平齐，至隋文帝开皇九年灭陈，凡十四年，然后车书混一，甲兵方息。至大业二年，凡十八年，有户八百九十万。我国家自武德初至天宝末，凡百三十八年，可以比崇汉室，而人户才比於隋氏，盖有司不以经国驭远为意，法令不行，所在隐漏之甚也。肃宗乾元三年，见到帐百六十九州，应管户总百九十三万三千一百三十四。不课户总百一十七万四千五百九十二，课户七十五万八千五百八十二。管口总千六百九十九万三百八十六，不课口千四百六十一万九千五百八十七，课口二百三十七万七百九十九。自天宝十四年至乾元三年，损户总五百九十八万二千五百八十四，不课户损二百三十九万一千九百九，课户损三百五十九万六百七十五；损口总三千五百九十二万八千七百二十三，不课口损三千七十一万三百一，课口损五百二十一万八千四百三十二。户至大历中，唯有百三十万户。建中初，命黜陟使往诸道按比户口，约都得土户百八十馀万，客户百三十馀万。）
丁中（汉晋宋北齐隋大唐）
汉孝景二年，令天下男子年二十而始傅。（傅音附。傅，著也。著名籍，给公家徭役。）
晋武帝平吴后，有司奏，男女年十六以上至六十为正丁；十五以下至十三、六十一以上至六十五为次丁；十二以下六十六以上为老、小，不事。
宋文帝元嘉中，王弘上言： 旧制，人年十三半役，十六全役，当以十三以上能自营私及公，故以充役。考之见事，犹或未尽，体有彊弱，不皆称年。循吏恤隐，可无甚患，庸愚守宰，必有勤剧，况值苛政，岂可称言。至令逃窜求免，胎孕不育，乃避罪宪，实亦由兹。今皇化惟新，四方无事，役名之宜，应存消息。十五至十六，宜为半丁，十七为全丁。 帝从之。
北齐武成河清三年，乃令男子十八以上六十五以下为丁，十六以上十七以下为中，六十六以上为老，十五以下为小。
隋文帝颁新令，男女三岁以下为黄，十岁以下为小，十七以下为中。十八以上为丁，以从课役。六十为老，乃免。开皇三年，乃令人以二十一成丁。炀帝即位，户口益多，男子以二十二成丁。高颎奏以人閒课税，虽有定分，年常徵纳，除注恒多，长吏肆情，文帐出没，既无定簿，难以推校。乃为输籍之样，请遍下诸州，每年正月五日，县令巡人，各随近五党三党共为一团，依样定户上下。帝从之，自是奸无所容矣。
大唐武德七年定令，男女始生为黄，四岁为小，十六为中，二十一为丁，六十为老。
神龙元年，韦皇后求媚於人，上表，请天下百姓年二十二成丁，五十八免役，制从之。韦庶人诛后，复旧。
玄宗天宝三载十二月制，自今以后，百姓宜以十八以上为中男，二十三以上成丁。
按开元二十五年户令云： 诸户主皆以家长为之。户内有课口者为课户，无课口者为不课户。诸视流内九品以上官及男年二十以上、老男、废疾、妻妾、部曲、客女、奴婢，皆为不课户。无夫者为寡妻妾。馀准旧令。诸年八十及笃疾，给侍丁一人，九十二人，百岁三人，皆先尽子孙，次取近亲，皆先轻色。无近亲外取白丁者，人取家内中男者，并听。诸以子孙继绝应析户者，非年十八以上不得析，即所继处有母在，虽小亦听析出。诸户欲析出口为户及首附口为户者，非成丁皆不合析。应分者不用此令。诸户计年将入丁、老、疾应徵免课役及给侍者，皆县令貌形状以为定簿。一定以后，不须更貌，若有奸欺者，听随事貌定，以附於实。 
九载制： 天下虽三载定户，每载亦有团貌，自今以后，计其转年合入中男、成丁、五十九者，任退团貌。 （广德元年制，天下 百姓二十五成丁，五十五入老。 ）
论曰： 昔贤云： 仓廪实知礼节，衣食足知荣辱。 夫子適卫，冉子仆。曰： 美哉庶矣。既庶矣，又何加焉？ 曰： 富之。既富矣，又何加焉？ 曰： 教之。 故知国足则政康，家足则教从，反是而理者，未之有也。夫家足不在於逃税，国足不在於重敛。若逃税则不土著而人贫，重敛则多养赢而国贫，不其然矣。（管子曰： 以正户籍，谓之养赢。 赢者，大贾蓄家也。正数之户既避其赋役，则至浮浪，以大贾蓄家之所役属，自收其利也。）三王以前，井田定赋。秦革周制，汉因秦法。魏晋以降，名数虽繁，亦有良规，不救时弊。昔东晋之宅江南也，慕容、苻、姚，迭居中土，人无定本，伤理为深，遂有庚戌土断之令。财丰俗阜，实由於兹。其后法制废弛，旧弊复起，义熙之际，重举而行，已然之效，著在前志。隋受周禅，得户三百六十万。开皇九年平陈，又收户五十万。洎於大业二年，干戈不用，惟十八载，有户八百九十万矣。（自平陈后，又加四百八十馀万。）其时承西魏丧乱，周齐分据，暴君慢吏，赋重役勤，人不堪命，多依豪室，禁网隳紊，奸伪尤滋。高颎睹流冗之病，建输籍之法。於是定其名，轻其数，使人知为浮客，被彊家收太半之赋，为编甿奉公上，蒙轻减之征。（浮客，谓避公税、依强豪作佃家也。昔汉文三年，除人田租，荀悦论曰： 古者什一而税，天下之中正。汉家或百而税一，可谓至轻矣，而豪强占田逾多，浮客输大半之赋。公家之惠，优於三代，豪强之暴，酷於亡秦，是惠不下通，威福分於豪人也。不正其本，適足以资富强矣。 高颎设轻税之法，浮客悉自归於编户，隋代之盛，实由於斯。）先敷其信，后行其令，烝庶怀惠，奸无所容。隋氏资储遍於天下，人俗康阜，颎之力焉。功规萧、葛，道亚伊、吕，近代以来未之有也。（隋氏西京太仓，东京含嘉仓、洛口仓，华州永丰仓，陕州太原仓，储米粟多者千万石，少者不减数百万石。天下义仓又皆充满。京都及并州库布帛各数千万，而锡赉勋庸，并出丰厚，亦魏晋以降之未有。）国家贞观中有户三百万，至天宝末百三十馀年，才如隋氏之数。圣唐之盛，迈於西汉，约计天下编户合逾元始之间，而名籍所少三百馀万。（自贞观以后，加五百九十万，其时天下户都有八百九十馀万也。汉武黩兵，人户减半，末年追悔，方息征伐。其后至平帝元始二年，经七十馀载，有户千二百二十馀万。大唐百三十馀年中，虽时起兵戎，都不至减耗，而浮浪日众，版图不收。若比量汉时，实合有加数，约计天下人户少犹可有千三四百万矣。）直以选贤授任，多在艺文，才与职乖，法因事弊。隳循名责实之义，阙考言询事之道。崇秩之所至，美价之所归，不无轻薄之曹，浮华之伍。习程典，亲簿领，谓之浅俗；务根本，去枝叶，目以迂阔。风流相尚，奔竞相驱，职事委於群胥，货贿行於公府，而至此也。自建中初，天下编甿百三十万，赖分命黜陟，重为案比，收入公税，增倍而馀。（诸道加出百八十万，共得三百一十万。）遂令赋有常规，人知定制，贪冒之吏，莫得生奸，狡猾之甿，皆被其籍，诚適时之令典，拯弊之良图。（旧制，百姓供公上，计丁定庸调及租，其税户虽兼出王公以下，比之二三十分唯一耳。自兵兴以后，经费不充，於是徵敛多名，且无恒数，贪吏横恣，因缘为奸，法令莫得检制，烝庶不知告诉。其丁狡猾者，即多规避，或假名入仕，或讬迹为僧，或占募军伍，或依倍豪族，兼诸色役，万端蠲除。钝劣者即被徵输，困竭日甚。建中新令，并入两税，恒额既立，加益莫由，浮浪悉收，规避无所。）而使臣制置各殊，或有轻重未一，仍属多故，兵革荐兴，浮冗之辈，今则众矣。徵输之数，亦以阙矣。旧额既在，见人渐艰，详今日之宜，酌晋隋故事，版图可增其倍，征缮自减其半。赋既均一，人知税轻，免流离之患，益农桑之业，安人济用，莫过於斯矣。（计诸道簿帐所收，可有二百五十馀万户。按历代户口，多不过五，少不减三，约计天下，除有兵马多处食盐，是知见在之数。若采晋、隋旧典制置，可得五百万矣。以五百万户共出二百五十万户税，自然各减半数。）古之为理也，在於周知人数，乃均其事役，则庶功以兴，国富家足，教从化被，风齐俗和。夫然，故灾沴不生，悖乱不起。所以周官有比、闾、族、党、州、乡、县、遂之制，维持其政，纲纪其人。孟冬司徒献民数於王，王拜而受之，其敬之守之如此之重也。及理道乖方，版图脱漏，人如鸟兽，飞走莫制，家以之乏，国以之贫，奸冗渐兴，倾覆不悟。斯政之大者远者，将求理平之道，非无其本欤？ 
