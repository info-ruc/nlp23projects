<strong>礼三十七沿革三十七军礼二</strong>
天子诸侯大射乡射
（三月三日九月九日射附周汉晋宋北齐大唐）
自黄帝有天下，建万国，爰至夏商，及於周氏，虽更相吞灭，而不改旧规。周初诸侯，尚千八百国，所以崇三射之制，立五善之目，於兹选士，由此封侯，本在戡敌，实寓大政。周衰，礼多亡失，重以秦灭典坟，天子之礼无闻，诸侯二篇而已，诚与今异。略存古制焉。
周制，天子之大射，天官司裘供武侯、熊侯、豹侯，设其鹄。（武侯，王之自射。熊侯，诸侯所射。豹侯，卿大夫以下所射。崔灵恩云： 若有二王助祭，则天子与共射之。若时无，则与诸侯共为耦也。 ）夏官射人以射法理射仪。王以六耦射三侯，三获三容，乐以驺虞，九节五正。诸侯以四耦射二侯，二获二容，乐以貍首，七节三正。孤卿大夫以三耦射一侯，一获一容，乐以采蘋，五节二正。士以三耦射豻侯，一获一容，乐以采蘩，五节二正。（三侯者，五正、三正、二正之侯也。二侯者，三正、二正之侯也。一侯者，二正而已。此皆与宾射於朝之礼也。考工梓人职曰： 张五采之侯则远国属。 远国谓诸侯来朝者也。五采之侯，即五正之侯也。正之言正也，射者内志正，则能中焉。画五正之侯，中朱，次白，次苍，次黄，玄居外。三正，去玄黄。二正，去白苍而画以朱绿。其外之广，皆居侯中三分之一，中二尺。今儒家云 四尺曰正，二尺曰鹄 。鹄乃用皮，其大如正，此说失之矣。豻，胡犬也。士与士射，以豻皮饰侯，下大夫也。大夫以上与宾射，饰侯以云气，用采各如其正。九节七节五节者，奏乐以为射节之差。言节者，容侯道之数也。乐记曰： 明乎其节之志，不失其事，则功成而德行立。 豻音岸。）若王大射，则以貍步张三侯。（郑司农云： 貍步谓一举足为一步，於今为半步。 郑玄谓貍，善搏者也，行则止而拟度焉，其发必获，是以量侯道法之也。侯道者，各以弓为度。九节者九十弓，七节者七十弓，五节者五十弓。弓之下制，长六尺。大射礼曰 大侯九十，参七十，豻五十 是也。三侯者，司裘所供虎侯、熊侯、豹侯也。列国之君大射，亦张三侯，数与天子同。大侯，熊侯也。参读曰糁。糁，杂也。杂者，豹鹄而麋饰，下天子大夫。）冬官梓人为侯，广与崇方，三分其广而鹄居一焉。（崇，高也。方犹等也。高广等者，谓侯中也。大射以皮饰侯。天子射礼，以九为节，侯道：虎侯九十弓，熊侯七十弓，豹麋侯五十弓。侯中之大小，取数於侯道。乡射记曰 弓二寸以为侯中 ，则天子九十弓，侯中广丈八尺。七十弓者，侯中广丈四尺。五十弓者，侯中广丈也。尊卑异等，此数明矣。以侯中丈八尺者，鹄方六尺。侯中丈四尺者，鹄方四尺六寸大半寸。侯中一丈者，鹄方三尺三寸小半寸也。天子宾射於五采之侯，侯方外如鹄，内二尺。五采者，朱白苍黄黑，其侯之饰，又以五采画云气焉。五采之侯，即谓五正之侯也。其广皆居侯中三分之一，中二尺。然则五正之侯中，方六尺，朱方二尺者，则馀四色所画各五寸也。又画其正，外以云气为饰，广狭亦如大射皮饰之法。）上两个与其身三，下两个半之。（个读如齐人扌办公幹之幹。上个下个皆舌也。身，躬也。乡射礼记曰： 倍中以为躬，倍躬以为左右舌，下舌半上舌。 然则九节之侯，身三丈六尺，上个七丈二尺，下个五丈四尺。其制，身夹中，个夹身，在上下各一幅，此侯凡用布三十六丈。言上个与其身三者，明身居一分，上个倍之耳，亦为下个半上个出也。个或谓之舌者，取其出而左右也。侯制上广下狭，盖取象於人也。张臂八尺，张足六尺。）上纲与下纲出舌寻，縜寸焉。（纲，所以系侯於植者也。上下皆出舌一寻者，亦人张手足之节也。郑众云： 纲，连侯绳也。縜，笼纲者，舌维持侯者。 縜音云。）凡侯：天子熊侯，白质；诸侯麋侯，赤质；大夫布侯，画以虎豹；士布侯，画以鹿豕。（此所谓兽侯也，燕射则张之。白质、赤质，皆谓采其地。不采者，白布也。熊麋虎豹鹿豕，皆正面画其头象於正鹄之处耳。君画一，臣画二，阳奇阴耦之数也。燕射射熊虎豹，不忘上下相犯。射麋鹿豕，志在君臣相养。画其毛物。天子射熊，熊者，巧猛之兽，侯人之象，天子德盛，服巧猛之人。诸侯射麋，麋者，迷也，象臣有迷惑，其君当诛之。卿大夫射虎豹者，当为君御四方之难，示服猛害也。射鹿豕者，食人禾稼，士贱，为除害而已。）夏官司弓矢掌六弓、四弩、八矢之法。仲春献弓弩，仲秋献矢箙。（弓弩成於和，矢箙成於坚。箙，盛矢器，以兽皮为之。）及其颁之，王弓、弧弓以授射甲革椹质者，夹弓、庾弓以授射豻侯、鸟兽者，唐弓、大弓以授学射者、使者、劳者。（王、弧、夹、庾、唐、大六者，弓异体之名。往体寡，来体多，曰王、弧。往体多，来体寡，曰夹、庾。往体来体若一，曰唐、大。甲革，革甲也。春秋传曰： 蹲甲而射之。 质，正也。树椹以为射正也。射甲与椹，试弓习武也。豻侯五十步，及射鸟兽，皆近射也。近射用弱弓，则射大侯者用王、弧，射三侯者用唐、大矣。学射者弓用中，后习强弱则易也。使者劳者弓亦用中，远近可也。劳者，勤劳王事，若晋文侯、文公受王弓矢之赐者。）其矢箙皆从其弓。（从弓数也。每弓一箙百矢。）凡弩，夹、庾利攻守，唐、大利车战野战。（攻城垒者与其自守者相迫近，弱弩发疾。车战野战进退，非强则不及。弩无王、弧，王、弧恒服弦，往体少者，使矢不疾。）凡矢，枉矢、絜矢利火射，用诸守城、车战。杀矢、鍭矢用诸近射、田猎。矰矢、茀矢用诸弋射。恒矢、庳矢用诸散射。（此八矢者，弓弩各有四焉。枉矢、杀矢、矰矢、恒矢，弓所用也。絜矢、鍭矢、茀矢、庳矢，弩所用也。枉失者，取名变星，飞行有光，今之飞矛是也，或谓之兵矢。絜矢象焉。二者皆可结火以射敌、守城、车战。前於重，后微轻，行疾也。杀矢，言中矢则死。鍭矢象焉，鍭之言候也。二者皆可以司候射敌之近者及禽兽。前尤重，中深，而不可远也。结缴於矢谓之矰，矰，高也。茀矢象焉，茀之言刜也。二者皆可以弋飞鸟刜罗之也。前於重，又微轻，行不低也。诗云 弋凫与雁 。恒矢，安居之矢也。庳矢象焉。二者皆可以散射也，谓礼射及习射也。前后订，其行平也。凡矢之制：枉矢之属，五分，二在前，三在后。杀矢之属，三分，一在前，二在后。矰矢之属，七分，三在前，四在后。恒矢之属，轩輖中。订音亭。輖音轾。）天子之弓合九而成规，诸侯合七而成规，大夫合五而成规，士合三而成规。句者谓之弊弓。（体往来之衰也。往体寡，来体多，则合多；往体多，来体寡，则合少而圜。弊犹恶也。句者恶，则直者善矣。）
诸侯大射之仪，君有命戒射。（诸侯将有祭祀之事，与群臣射，以观其礼，射中得与祭，不中者不与祭。）前射三日，司马命量人量侯道与所设乏，以貍步。大侯凡九十，糁侯七十，豻侯五十。（量人，司马之属，掌量涂数者。量侯道，谓去堂远近也。貍之伺物，每举足止，视远近，发必中也。是以量侯道取象也。）巾车张三侯：大侯之崇见鹄於糁，糁见鹄於豻，豻不及地武，不系左下纲。设乏西十北十。凡乏用革。（巾车，於天子宗伯之属，掌装衣车者，亦使张侯。崇，高也。高必见鹄。鹄，所射之主。）乡射，地官乡大夫各掌其乡之政，正月之吉，受教法於司徒。退而以乡射之礼，五物询众庶。一曰和，二曰容，三曰主皮，四曰和容，五曰兴舞。（以，用也。行乡射之礼，而以五物询於众民也。和载六德，容包六行也。庶民无射礼，因田猎分禽，则有主皮。主皮者，张皮射之，无侯也。主皮、和容、兴舞，则六艺之射与礼乐与？兴舞谓发矢手如舞。当射之时，民必观焉，因询之。孔子射於矍相之圃，盖观者如堵墙。射至於司马，使子路执弓矢出誓射者。又使公罔之裘、序点扬觯而语。询众庶之仪若是乎？）君国中射，则皮树中，以翿旌获，白羽与朱羽糅。（国中，城中，谓燕射也。皮树，兽名。以翿旌获，尚文德也。）於郊则闾中，以旌获。（於郊谓大射於大学。王制曰： 小学在公宫南之左，大学在郊。 闾，兽名，大於驴，一角，或曰如驴，岐蹄。析羽为旌。）於境则武中，以龙旃。（於境谓与邻国君射。画龙於旃，尚文章也。通帛为旃。）大夫兕中，各以其物获。（兕，兽名，似牛一角。）士鹿中，翿旌以获。（谓小国之州长也。用翿为旌，以获无物。）唯君子有射於国中，其馀否。（臣不习武於君侧。）箭筹八十，（箭，筱也。筹，算也。八十者，略以十偶为正，贵全数也。其时众寡从宾。）长尺有握，握素。（握，本所持处也。素，刊之也。刊本一云肤。）楚朴长如笴，刊本尺。（刊其所持处也。笴，古我反。）楅长如笴，博三寸，厚寸有半，龙首，其中蛇交，韦当。（博，广也。两端为龙首，中央为蛇身相交。蛇龙，君子之类也。交者，象君子取矢於楅上也，直心背之衣曰当，以丹韦为之。）
汉石渠议曰：  乡请射告主人，乐不告者，何也？ 戴圣曰： 请射告主人者，宾主俱当射也。夫乐，主所以乐宾也，故不告於主人也。 宣帝甘露三年三月，黄门侍郎临（失其姓）奏： 经曰乡射合乐，大射不，何也？ 戴圣曰： 乡射至而合乐者，质也。大射，人君之礼，仪多，故不合乐也。 闻人通汉曰： 乡射合乐者，人礼也，所以合和百姓也。大射不合乐者，诸侯之礼也。 韦玄成曰： 乡射礼所以合乐者，乡人本无乐，故合乐岁时，所以合和百姓以同其意也。至诸侯，当有乐，传曰 诸侯不释悬 ，明用无时也。君臣朝廷固当有之矣，必须合乐而后合，故不云合乐也。 时公卿以玄成议是。 
晋咸康五年春，征西庾亮行乡射之礼，依古周制，亲执其事，洋洋然有洙泗之风。
宋武帝为宋公，在彭城，九月九日，出项羽戏马台射，其后相承，以为旧准。（或说云： 秋金之节，讲武习射，象汉立秋之礼。 ）
北齐三月三日，皇帝常服，乘舆诣射所，升堂即座，皇太子及群官坐定，登歌，进酒行爵。皇帝入便殿，更衣以出，骅骝令进御马，有司进弓矢。帝射讫，还御坐，射悬侯，又毕，群官乃射五埒。一品三十二发，（一发调马，十发射下，十五发射上，三发射獐，三发射兽头。）二品三十发，（一发调马，十发射下，十发射上，三发射獐，三发射帖，三发射兽头。）三品二十五发，（一发调马，五发射下，十发射上，三发射獐，三发射帖，三发射兽头。）四品二十发，（一发调马，五发射下，八发射上，二发射獐，二发射帖，二发射兽头。）五品十五发，（一发调马，四发射下，五发射上，二发射獐，二发射帖，一发射兽头。）侍官御仗以上十发。（一发调马，四发射下，五发射上。）又季秋大射，皇帝备大驾，常服，御七宝辇，射七埒。正三品以上第一埒，一品五十发，（一发调马，十五发射下，二十五发射上，三发射獐，三发射帖，三发射兽头。）二品四十六发，（一发调马，十五发射下，二十二发射上，二发射獐，三发射帖，三发射兽头。）从三品四品第二埒，三品四十二发，（一发调马，十二发射下，二十二发射上，二发射獐，二发射帖，三发射兽头。）四品三十八发（一发调马，十二发射下，十九发射上，一发射獐，二发射帖，三发射兽头。）五品第三埒，三十二发。（一发调马，九发射下，十七发射上，一发射獐，二发射帖，二发射兽头。）六品第四埒，二十七发。（一发调马，八发射下，十六发射上，一发射獐，一发射帖。）七品第五埒，二十一发。（一发调马，六发射下，十二发射上，馀与六品同也。）八品第六埒，十六发。（一发调马，四发射下，九发射上，馀同七品。）九品第七埒，十发。（一发调马，三发射下，四发射上，馀与八品同。）大将、（大尉公为之。）射司马各一人，录事二人。七埒各置埒将、射正参军各一人，埒士四人，威仪一人，乘白马以导，的别参军一人，悬侯下府参军一人。又各置令史埒士等员，以司其事。
大唐之制，皇帝射於射宫则张熊侯，射观於射宫则张麋侯，皆去殿九十步。太乐令设宫悬之乐，鼓吹令设十二案於殿之庭。若游宴射则不陈乐悬。（贞观元年，太宗谓萧瑀曰： 朕少好弓矢，自谓能尽其妙。近得良弓十数，以示弓工，乃曰： 皆非良材也。 朕问其故。曰： 木心不正则脉理皆邪，弓虽刚劲而遣箭不直，非良弓也。 朕始悟焉。朕以弧矢定天下四方，用弓多矣。而有天下之日浅，得为理之意，固未及乎弓。弓犹失之，何况於理。 自是遂延耆老，问以政术。）三月三日、九月九日，赐百僚射。（自贞观至麟德元年，行三月之射，行九月之射，其礼遂。至景云二年，谏议大夫源乾曜上表请行射礼，直至先天元年、二年。）开元八年九月，赐百官九日射。给事中许景先駮奏曰： 近三九之辰，频赐宴射，已著格令，犹降纶言。但古制虽在，礼章多阙，官员累倍，帑藏未充，水旱相仍，继之师旅，既不以观德，又未足威边，耗国损人，且为不急。夫古天子，以射选诸侯，以射饰礼乐，以射观容志，故有驺虞、貍首之奏，采蘋、采蘩之乐。天子则以备官为节，诸侯以时会为节，卿大夫以循法为节，士以不失职为节，皆审志固行，德美事成，阴阳克和，暴乱不作。故诸侯贡士，亦试於射宫，容体有亏，则黜其地，是以诸侯君臣，皆尽志於射，射之礼也其大矣哉！今则不然，众官既多，鸣镝乱下，以苟获为利，以偶中为能，素无五善之容，颇失三侯之礼。凡今一箭偶中，是费一丁庸调，用之既无恻隐，获之固无惭色。 疏奏，罢之。至二十一年八月，敕下： 大射展礼，先王创仪，虽沿革或殊，而遵习无旷。往有陈奏，遂从废寝。永鉴大典，无忘旧章，将射侯以观德，岂爱羊而去礼。缅惟古训，罔不率由，自我而阙，何以示后。其三九射礼，即宜依旧遵行，以今年九月九日，赐於安福楼下 。（自此以后，其礼又息。）其射侯仪，具开元礼。
说曰：按易庖牺氏 弦木为弧，剡木为矢，弧矢之利，以威天下 。射义曰： 男子生，以桑弧蓬矢六，射天地四方。天地四方者，男子之所有事也。（男子生，设弧於门左。三日，负之，人为之射，乃卜食子者。）是故周制，诸侯岁献贡士於天子，天子试之射宫。其容体比於礼，其节比於乐而中多者，得与於祭；数与於祭而君有庆，益以地。其容体不比於礼，其节不比於乐而中少者，不得与於祭；数不与祭而君有让，削以地。是以诸侯君臣尽志於射以习礼乐。天子将祭，必先习射於泽。（泽谓泽宫。）泽者，所以择士也。 又曰： 射之为言者绎也。绎者，各绎己志也。故心平体正，持弓矢审固，则射中矣。 射有三焉。一曰大射。（以其有事，大体重固，谓之大射。）天子将有郊庙之事，与其来朝诸侯及畿内诸侯王之子弟、卿大夫士及诸侯所贡之士行之。三公将有宗庙之事，与其卿大夫士及公之子弟、卿大夫所选乡中之俊者行之。孤卿大夫将有己宗庙之事，亦率其家臣而行之。二曰宾射。为列国诸侯来朝於王，或诸侯自相朝聘，或孤卿以下礼宾而射，谓之宾礼。皆行之於朝，或行於庙。三曰燕射。天子诸侯无事之日，燕息纵適，或燕劳来朝聘使之宾，或复自与己臣共相劳息。若天子诸侯之射，则先行燕礼，以明君臣之义。卿大夫则先行乡饮之礼，以明长幼之序。夫三射者，贵其容体比於礼，其节合於乐，故谓之礼射。 其节，天子以驺虞为节，诸侯以貍首为节，卿大夫以采蘋为节，士以采蘩为节。驺虞者，乐官备也。貍首者，乐会时也。采蘋者，乐循法度也。采蘩者，乐不失职也。故明乎其节之志以不失其事，则功成而德行立，无暴乱之祸而国家安，故曰射者所以观盛德也 。（乐官备者，驺虞诗云 一发五豝 ，喻贤众多也。乐会时者，貍首诗云 小大莫处，御於君所 。乐循法度者，采蘋诗云 于以采蘋，南涧之滨 ，循涧以采蘋，循法度以成君事也。乐不失职者，采蘩诗云 被之僮僮，夙夜在公 。）白虎通云： 天子射百二十步，诸侯九十步，大夫七十步，士五十步，所以明尊者所服远，卑者所制近也。 按郑玄说，射礼入嘉礼。今按：五帝三王之时，天下万国，迭相征伐，士之志艺，以射为首。是以我国家开元中修五礼，以射礼入军礼焉。古者天子之大射曰射侯者，射中则能服诸侯，以下中之则为诸侯。是以诸侯君臣尽志於射以习礼乐而以流亡者，未之有也。（流，放也。书曰 流共工於幽州 ，是。）孔子曰： 君子无所争，必也射乎？揖让而升，下而饮，其争也君子。 斯之谓欤！
