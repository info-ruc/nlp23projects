<strong>礼三十三沿革三十三嘉礼十八</strong>
五宗
（孔颖达曰： 别子之后，族人众多，继高祖者与三从兄弟为宗，继曾祖者与再从兄弟为宗，继祖者与同堂兄弟为宗，继祢者与亲兄弟为宗。族人一身事四小宗，并大宗为五也。 周晋）
周制， 别子为祖，（诸侯庶子别为后代始祖者也。别子者，公子不得祢先君也。孔颖达曰： 诸侯嫡子之弟别於正嫡，故称别子也。为祖者，别子子孙为卿大夫，立此别子为始祖。诸侯嫡孙代代为君，而第二子以下悉不得祢先君，故云别子也，并为其后代之始祖，故云为祖也。 ）继别为宗，（别子之代代长子，为其族人之宗，所谓百代不迁之宗者也。孔颖达曰： 别子之代代长子，恒继别子，与族人为百代不迁之大宗。 ）继祢者为小宗 。（别子庶子之长子也，为其昆弟为宗也，以五代则迁之，故谓之小宗。孔颖达曰： 谓别子之庶子之长子，继此庶子，与兄弟为五代则迁之宗。 ）大传曰： 宗其继别子之所自出者，百代不迁者也；宗其继高祖者，五代则迁者也。（孔颖达曰： 别子之所自出者为别子，或由君而出，或由他国而来，后代子孙恒继此别子，故云继别子之所自出。其继高祖至子五代，继曾祖至孙五代，继祖至曾孙五代，继祢至玄孙五代，不复与四从兄弟为宗，故云五代则迁。 郑玄曰： 迁犹变易也。继高祖者，亦小宗也。先言继祢者，据别子子弟之子也。以高祖与祢皆有继者，则曾祖及祖亦有也。有则小宗四，与大宗五也。 ）是故祖迁於上，宗易於下。（孔颖达曰： 四代之时，尚事高祖；至五代之时，谓高祖之父，无服，是祖迁於上也。四代之时，仍宗三从族人；至五代，不复宗四从族人，各自随近为宗，是宗易於下也。 ）尊祖故敬宗，敬宗则尊祖之义也。 （宗者，祖祢之正体。）
白虎通曰： 宗者，尊也，为先祖主者，宗人之所尊也。 
毛苌曰： 宗将有事，族人皆侍。所以必有宗者，长和睦也。大宗能率小宗，小宗能率群弟，通其有无，所以统理族人者也。宗其为始祖后者为大宗，此百代不迁之宗也。宗其为高祖后者，五代而迁也，故曰 祖迁於上，宗易於下 。宗其为曾祖后者为曾祖宗，宗其为祖后者为祖宗，宗其为父后者为父宗。父宗以上至高祖，别子各为其子孙祖。继别者各自为宗，所谓小宗有四，大宗一，凡五，宗人之亲备矣。 
薛综述郑氏礼五宗图曰： 天子之子称王子，王子封诸侯，若鲁、卫是也。诸侯之子称公子，公子还自仕，食采於其国，为卿大夫，若鲁公子季友者是也。则子孙自立此公子之庙，谓之别子为祖，则嫡嫡相承作大宗，百代不绝。大宗之庶子，则皆为小宗。小宗有四，五代而迁。己身庶也，宗祢宗；己父庶也，宗祖宗；己祖庶也，宗曾祖宗；己曾祖庶也，宗高祖宗。己高祖庶也，则迁，而惟宗大宗耳。 
晋杜元凯宗谱曰： 别子者，君之嫡妻之子，长子之母弟也。君命为祖，其子则为大宗。常有一主，审昭穆之序，辨亲疏之别，是故百代不迁。若无子，则支子为后。虽七十，无无主妇。若殇死，则縗绖加一等，以兄弟之列代之，殇无为父道，兄弟昭穆同故也。死皆为之齐縗，其月数各随亲疏为限；虽尊、虽出嫁，犹不敢降也。属绝，则为之齐縗三月。若始封君相传，则自祖始封君。其支子孙皆宗大宗。然则继体君为宗中之尊，支庶莫敢宗之，是以命别子为宗主，一宗奉之。故曰祖者高祖也，言属逮於君则就君，属绝於君则適宗子家也。而说者或云 君代代得立大宗 ，或云 别子之母弟亦得为祖 ，或云 命妾子为别子，其嫡妻子则迁宗於君 ，皆非也。别子之弟，子孙无贵贱，皆宜宗别子之子孙。小宗一家之长也，同族则宗之。其服随亲疏为比，姊妹出嫁，不敢降之。五属断服，则不宗之矣。 
贺循宗义曰： 古者诸侯之别子，及起於是邦为大夫者，皆有百代祀之，谓之太祖。太祖之代，则为大宗，宗之本统故也。其支子旁亲，非太祖之统，谓之小宗。小宗之道，五代则迁。当其为宗，宗中奉之，加於常礼。平居则每事谘告，死亡则服之齐縗，以义加也。 又丧服要记曰： 公子之二宗，皆一代而已。庶兄弟既亡之后，各为一宗之祖也。（谢徽注曰： 母弟於妾子则贵，於嗣子则贱，与妾子同为庶故也。既死之后，皆成一宗之始祖，即上所谓别子为祖也。 ）嫡继其正统者，各自为大宗，乃成百代不迁之宗也。 （谢徽注曰： 贺公答庾元规云： 虽非诸侯别子，始起是邦而为大夫者，其后继之，亦成百代不迁之宗。 郑玄亦曰： 太祖谓别子始爵者也，虽非别子始爵者亦然。 愚谓是起是邦始受爵者。又问： 别子有十人，一族之中可有十大宗乎？  然。 贺答傅纯云： 别子为祖，不限前后，此谓每公之子皆别也。  ）
傅纯问贺曰： 要记云： 庶兄弟既死之后，各自为一宗之祖，其嫡继之，各为大宗，此是大传所谓别子为祖者也。 然则别子有十，便为十祖宗也。而母弟之后，独无大宗，母弟本重而后轻，庶弟本轻而后重，其义何乎？又王氏以别子为祖，诸侯母弟则不尽为祖矣。杜氏以为始封之君，别子一人为祖。二家不同，愿闻其说。 答曰： 君之母弟，与群庶兄弟俱为别子之后，俱为大宗。而难云 母弟之后，独无大宗 ，不审此义，何所承乎？以仆所定，母弟为宗，不应有疑，则本轻后重之难，无所施也。又按礼，别子为祖，不限前后，此为每公之子皆别子也。则鲁之三桓，郑之七族，尽其人矣。王杜二义不同者，二儒通识，不应有误，傥所言者，自有所施，不见其文。浅学所见，谓如上义。 
傅又问曰： 大传云： 其士大夫之嫡，公子之宗道也。 请解之。 答曰： 士大夫者，谓庶昆弟之仕位也。其士大夫之嫡者，谓公子之子孙。各祖其别子，大宗之道又由此而成，故重言公子之宗道也。 
殷浩问范宣曰：  其士大夫之嫡者，公子之宗道也。 请解其义。 答曰： 其士大夫之嫡者，言上二宗，唯施公子之身；至诸公子有子孙，各祖公子以为别子，各宗其嫡子以为大宗，代代相承，然后乃成别子之后百代不迁之宗者也。所以举其士大夫之嫡者，明公子之子孙，不复宗公子之宗，又嫌庶宗昆弟之子犹复为小宗，故特举嫡以晓之也。凡母弟及庶昆弟所称庶宗大宗，正论其一代之嫡庶耳。至於各有子之后，长子皆成嫡也。公子之宗道，言公子之宗道成，故重释也。 
曹述初集解明宗义曰： 其士大夫之嫡者，此为诸侯别子之后也，或母弟之子孙，或庶弟之子孙位为大夫者，各祖别子为始祖，各宗其嫡为大宗。嫌庶子小宗之后，犹不得为嫡，故通称嫡以明之，后代皆应同正也。 
庾亮问贺循曰： 按礼，宗子之服，传代不迁，所以重其统也。是以祖宗之正不易，则本枝昭穆历百代而不乱，此立宗之大旨也。然则士大夫及诸从事於典礼者，服宗之义，便应相放矣。而礼祖宗之文，唯著诸侯别子，不列卿大夫之制。不审此由诸侯君其族人，族人不得宗其君，故祖宗之制指为此欤？自卿大夫以下，与其宗党无君臣之悬，则宗统有常嫡，服宗有成例，故不得别著其制也？将由卿大夫位卑，则宗服之制厌宗嫡，无不迁服，纪止五族，故不复别见其义也？今既无士大夫依诸侯别子之明文，又不见无得立宗之定制，而顷者以来，诸私服於宗嫡者，无服者则制緦，有服者无加，又不详此。为各以非开国代封之家，故避嫌谦而不敢私重其宗邪？将此之由，自有所承？愿告旨要。 答曰： 礼，宗子之义，所以明本祖之正统，纪百代而不紊者也。而宗之义，委曲著见者，多在别子，非卿大夫之文，偏不详悉。服之致疑，有如来旨。然旧义，虽非别子，起於是邦而为大夫者，便为大宗，其嫡继之，亦百代不迁。礼记王制云： 大夫三庙，一昭一穆，与太祖之庙而三。 郑君解曰： 太祖，别子始爵者也。虽非别子，始爵者亦然。 此其义也。此谓起於是国，盛德特兴，为一宗之始者也。如此，则百代不迁，统族序亲，及族人服之，皆宜如别子之宗也。又宗子之服，虽在绝属，皆齐縗三月。代衰礼替，敦之者少。吴中略无此服，中土緦而不齐。其所由来，以政教凌迟，人情渐慢，非谓大夫位卑，或以非代封为嫌也。 
王冀答问曰：  其兄是嫡长，家有代封，弟是庶生，遭所生艰，先以第二儿后其嫡兄，嫡兄早卒，其儿於家为是小宗否？ 答曰： 记云 别子为祖，继别为宗，继祢为小宗 。今此儿乃系数代嫡。伯父所承若是别子，则为大宗，百代不迁者也。所承若是系祢，则为小宗，五代则迁者也。小大之名，系之伯父，此非儿之谓也。  
公子二宗（周晋大唐）
周制，大传云： 有小宗而无大宗者，（王肃曰： 谓君无嫡弟，以庶弟为小宗。 ）有大宗而无小宗者，（王肃曰： 谓大宗一子，无小宗。 ）有无宗亦莫之宗者，公子是也。（王肃曰： 无宗谓君一身者也。亦莫之宗谓君有一弟为宗，无宗之者也。 ）公子有宗道，公子之公，为其士大夫之庶者，宗其士大夫之嫡者，公子之宗道也。 （郑玄云： 公子不得宗君，君命嫡昆弟为之宗，使之宗之，是公子之宗道也。所宗者嫡也，则如大宗，死为之齐縗九月，其母则小君也，为其妻齐縗三月。若无嫡而宗庶，则如小宗，死为之大功九月，其母妻则无服。公子唯己而已，则无所宗，亦莫之宗也。 ）
晋贺循丧服要记曰： 凡诸侯之嗣子，继代为君，君之群弟不敢宗君，君命其母弟为宗，诸弟宗之，亦谓之大宗，死则为齐縗九月。（谢徽注曰： 母弟虽贵，诸弟亦不敢服；既为宗主，则齐縗九月。其母则小君也，其妻齐縗三月，如大宗也，以母弟之贵故也。 ）若无母弟，则命庶弟之大者为宗，诸弟宗之，亦如母弟，则为之大功九月。（谢徽注曰： 此大传之小宗也，其母妻则无服。女公子服宗，亦与男同。 注曰： 此二宗亦不得并其宗。 ）此二宗者，一代而已。（谢徽注曰： 此二宗亦不得并，故大传曰 有大宗而无小宗者，有小宗而无大宗者，有无宗亦莫之宗者，公子之谓也 。 ）庶兄弟既死之后，各为一宗之祖。 
殷浩问范宣曰：  有小宗而无大宗者，有大宗而无小宗者，有无宗亦莫之宗者，公子是也。公子有宗道，公子之公，为其士大夫之庶宗。 请解之。 答曰： 有小宗而无大宗者，谓君之诸弟同庶者，君命庶长为众庶之宗，则名小宗，则服大功九月者是也。有大宗而无小宗者，谓君有同母弟，命以为宗，则群庶昆弟宗之，则名大宗，服齐縗九月者是也。昆弟既亲，又是庶中之正者也。有无宗亦莫之宗者，谓公子唯己而已，则上不敢宗君，下无昆弟宗己者是也。公子有宗道者，礼 诸侯於其非正嫡，一无所服 ，则群昆弟亦不敢相服，则无相统领，无相统领则不可不立宗，立宗然后有服耳，故云公子有宗道也。公子之公，公者君也。此立宗君命所制，嫌自相推，故又举公以明之也。为其士大夫之庶宗者，此独说庶宗者，嫌上总谓有小宗而无大宗者为混，故复指解小宗之义，则大宗自然了也。所以统大夫庶宗者，诸侯庶昆弟有为大夫也。所以正举大夫者，所宗庶长或可为士，嫌大夫位尊不相宗，故云为大夫之庶宗以断疑也。 
曹述初集解明宗义曰： 公子有宗道者，礼，诸侯不服庶子，先君之所不服，子亦不敢私相服也。夫兄弟之恩，既不可以无报，亲戚群居，又不可以无主，故君必命长弟以为之宗。宗立而相服，相服之义，由於其宗，故曰公子有宗道也。公子之公，为其士大夫之庶宗者，公子之公，谓君之庶弟受命为宗者也。其有功德，王复命为诸侯，尊，群庶所不敢宗，故此君复命其次庶代己为宗主。士大夫，群庶之仕位者也。 
大唐孔颖达曰： 礼云有无宗亦莫之宗者，按公子唯一，无他公子，无可为己宗，是有无宗也；亦无他公子来宗於己，是亦莫之宗也。公子有宗道者，言公子有族人来与之为宗敬之道，此句为下起文。公子之公者，公，君也，谓公子之君，是嫡兄弟为君者。为其士大夫之庶者，则君之庶兄弟为士大夫，所谓公子者也。宗其士大夫之嫡者，谓立公子嫡者士大夫之身与庶公子为宗，故云宗其士大夫之嫡也，此嫡即君同母弟，嫡夫人之子也。公子之宗道也者，言此嫡公子为庶公子宗，是公子之宗道，结上 公子有宗道 之文。 
继宗子（宗子孤为殇周汉）
周制，曾子问云： 孔子曰： 宗子为殇而死，庶子不为后也。  （族人以其伦代之，明不序於昭穆之庙也。其祭之，就其祖而已，代者主其礼也。卢植曰： 殇无为人父之道，宗族无子，但主其丧，不为后也。 ）
汉石渠礼议曰：  经云 宗子孤为殇 ，言孤何也？ 闻人通汉曰： 孤者，师傅曰 因殇而见孤也 ，男二十冠而不为殇，亦不为孤，故因殇而见之。 戴圣曰： 凡为宗子者，无父乃得为宗子。然为人后者，父虽在，得为宗子。故称孤。 圣又问通汉曰： 因殇而见孤，冠则不为孤者，曲礼曰 孤子当室，冠衣不纯采 。此孤而言冠，何也？ 对曰： 孝子未曾忘亲，有父母无父母衣服辄异。记曰 父母存，冠衣不纯素；父母殁，冠衣不纯采 ，故言孤。言孤者，别衣服也。 圣又曰： 然则子无父母，年且百岁，犹称孤不断，何也？ 通汉对曰： 二十冠而不为孤；父母之丧，年虽老，犹称孤。  
事宗礼
晋贺循宗义曰： 奉宗加於常礼，平居即每事谘告。凡告宗之例，宗内祭祀、嫁女、娶妻、死亡、子生、行来、改易名字，皆告。若宗子时祭，则宗内男女毕会，丧故亦如之。若宗内吉凶之事，宗子亦普率宗党以赴役之。若宗子时祭，则告於同宗，祭毕，合族於宗子之家，男子女子以班。宗子为男主，宗妇为女主，故云 宗子虽七十，无无主妇 ，以当合族宗故也。凡所告子生，宗子皆书於宗籍。大宗无后，则支子以昭穆后之；后宗立则宗道存，而诸义有主也。立主义存，而有一人不惇者，则会宗而议其罚。族不可以无统，故立宗。宗位既定，则常尊归之，理其亲亲者也。是故义定於本，自然不移，名存於政，而不继其人，宗子之道也。故为宗子者，虽在凡才，犹当佐之佑之，而奉以为主。虽有高明之属，盛德之亲，父兄之尊，而不得干其任者，所以全正统而一人之情也。若奸回淫乱，行出轨道，有殄宗废祀之罪者，然后乃告诸宗庙，而改立其次，亦义之权也。 
九族
白虎通云： 九族者何？族者，凑也，聚也。上凑高祖，下至玄孙，一家有吉，百家聚之，合而为亲。生相亲爱，死相哀痛，有会聚之道，故谓为族。（尚书曰： 以亲九族，九族既睦，平章百姓。 ）族所以九者，九为言究也，亲疏恩爱究竟，谓之九族也。父族四，母族三，妻族二。父族四者，谓父之姓为一族，父女昆弟適人者子为二族，己女昆弟適人者子为三族，己女適人者子为四族。母族三者，母之父母为一族，母之昆弟为二族，母之女昆弟为三族，在外亲，故合言之也。妻族二者，妻之父为一族，妻之母为二族，妻之亲略，故父母各为一族。 
孔安国注虞书则云： 九族者，从高祖下至玄孙凡九，皆同姓也。 
许慎按： 礼云 緦麻三月以上服，恩之所及也 。礼为妻父母有服，明在九族中也。九族不得但施同姓。 
郑玄駮曰： 按小记云 亲亲以三为五，以五为九 。以此言之，高祖至玄孙明矣。 
王朗论丧服书曰： 郑玄云： 兄弟犹曰族亲也，无所不关之辞也。 吾以为古学以九代之亲为九族，谓兄弟者，亦九代兄弟也。凡属乎父道者则父之兄弟，在乎祖道则祖之兄弟，在乎子道则子之兄弟，在乎孙道则孙之兄弟。故族亲亦可谓为兄弟也。 
敦疏远外亲
晋何琦曰： 闻诸训典，凡在常交，贵在人情所笃，而况先人中表绸缪因缘恩结由来者哉！角弓之叙，幽王不亲九族，而其章曰 兄弟婚姻，无胥远矣 ，又曰 协比其邻，婚姻孔云 ，言情义之甚近也。礼有外宗之亲，书称九族既睦。说者解九族虽各不同，既曰旁亲，亦将通外内之谓乎。郑君以为上至高祖，下及玄孙，九代之亲，亦不蠲别外亲也。若但谓内宗，斯不足以叹帝尧敦叙之美也。玄孙以下，又有来、昆、云、仍四代之目。若寿逾期颐，则有相及之道，尊者崇修於上，卑者晏然於下，虽旷代事希，邂逅遇之，理将安居。纵不相逮，事亡如存，义不得徒然矣。而曾高外属，均之路人，简薄之怀，不亦甚乎！历观时俗，家殊门异，准格不立，高下在心。或乃希慕贵盛，攀附自昵；或轻忽寒悴，耻相提挈：各怀斯图，莫適相非。仲尼所谓轻绝贫贱，重绝富贵，虽曰不利，吾不信也。代有以外亲方内，於内无服而外敬绝，造次言之，如有断例。然则母氏无服之亲，将如之何？春秋盟会，辞称舅甥之国，徼福先君，以要结恩好。绝婚之辞亦云 不得嗣为兄弟 。故曰婚姻者，万代之始，明义好同，固永著不朽。引而敦之，以醇凉薄；和一之道，於是乎在。是以谓崇亲之义，不宜有限。若二门之末，统裔稍远，俱不明为亲之数，不识尊卑之序，并无长老以审其详，名无所讬，则不论也。 
乡饮酒（周后汉晋大唐）
周制，乡饮酒礼：
主人朝服就先生而谋宾介。（主人谓诸侯之乡大夫也。朝服者，冠，玄端，缁带，素韠，白屦。先生，乡中致仕者。宾、介，处士贤者也。古者年七十而致仕，老於乡里，大夫名曰父师，士名曰少师，而教学焉，恒知乡人之贤者，是以大夫就而谋之。贤者为宾，其次为介，又其次为众宾，而与之饮酒。）
宾席牖前，南面；主人席阼阶上，西面；介席西阶上，东面；众宾之席，皆不属焉。（敷众宾席於宾席西。不属，不相续也。皆独坐，明其德各特也。）樽两壶於房户间，玄酒在西。（玄酒在西，上也。）设洗於阼阶东南。
主人与宾三揖，至於阶，三让，主人升，宾升。主人阼阶上，当楣，北面再拜；宾西阶上，当楣，北面答拜。（三揖者，将进揖，当涂揖，当碑揖也。楣，前梁也。复拜，拜宾至此堂，尊之也。）主人坐取爵，实之，宾席前西北面献宾。（献，进也，进酒於宾也。）宾西阶上拜，主人少退。（退，避也。）宾进，受爵，复位。主人阼阶上拜送爵，宾少退。（复西阶上位也。）荐脯醢，脯五脡。（荐，进也。进之者，主人有司。脡，胑也。胑音职。）宾升席自西方。（升犹上也。升必中席。）乃设折俎。宾坐，左执爵，祭脯醢，（坐，坐於席也。祭脯醢者，以右手也。）奠爵於荐西，兴。宾实爵，主人之席前东南面酢主人。主人阼阶上拜，宾少退。主人进，受爵，复位。宾西阶上拜送爵。荐脯醢。主人升席自北方。设折俎。祭如宾礼。（祭者，祭荐俎及酒，亦哜啐。）自席前適阼阶上，北面坐卒爵，兴，坐奠爵，遂拜，执爵兴。宾西阶上答拜。（自席前者，啐酒席末，因从北方降，由便也。）主人坐奠爵於序端。主人实觯，酬宾阼阶上，北面坐奠觯，遂拜，执觯兴。宾西阶上答拜。（酬，劝酒也。酬之言周也，忠信为周。）坐祭，遂饮。主人实觯，宾之席前北面。宾西阶上拜。主人进，坐奠觯於荐西。主人揖，降。宾降，立於阶西，当序，东面。（主人将与介为礼，宾谦，不敢居堂上也。）
主人以介揖让升拜如宾礼。主人坐取爵於东序端，实爵，介之席前西南面献介。介西阶上北面拜，主人少退。介进，北面受爵，复位。主人介右北面拜送爵，介少退。（主人拜於介右，降尊就卑也。）主人立於西阶东。荐脯醢。介升席自北方。设折俎。祭如宾礼。自南方降席，北面坐卒爵，兴，坐奠爵，遂拜，执爵兴。主人介右答拜。（不哜啐，下宾也。）介授主人爵於两楹之间。（就樽南授之也。介不自酌，下宾也。酒者宾主共之。）介西阶上立。主人实爵以酢於西阶上，介右坐奠爵，遂拜，执爵兴，介答拜。主人复阼阶，揖，降。介降立於宾南。
主人西南面三拜众宾，众宾皆答一拜。（三拜一拜者，示遍，不备礼也。不升拜，贱也。）主人揖，升，坐取爵於西楹下，实爵献众宾。众宾之长升拜受者三人。（长，其老者也。言三人，则众宾多矣。）主人拜送。（於众宾右。）坐祭，立饮，授主人爵，降，复位。（贱者礼简也。）众宾献则不拜，受爵，坐祭立饮。（弥简也。）每一人献，则荐诸其席。
主人以爵降，奠於篚。（不复用也。）揖让升，即席。
设席於堂廉，东上。（为工布席也。侧边曰廉。）乐正先升，立于西阶东。（正，长。）工入，升自西阶，北面坐。工歌鹿鸣、四牡、皇皇者华。（三者皆小雅篇。）笙入，堂下磬南北面立，乐南陔、白华、华黍。（笙，吹笙者也。以笙吹此诗以为乐也。南陔、白华、华黍，小雅篇也，今亡。）乃閒：歌鱼丽，笙由庚；歌南有嘉鱼，笙崇丘；歌南山有台，笙由仪。（閒，代也，谓一歌一吹也。六者小雅篇。）乃合乐周南：关雎、葛覃、卷耳。召南：鹊巢、采蘩、采蘋。（合乐谓歌乐与众声俱作也。周南、召南，国风篇也。王后、国君夫人房中之乐歌也。）工告於乐正 正歌备 ，乐正告於宾。
司正洗觯，升自西阶，阼阶上北面，受命於主人。主人曰 请安於宾 。司正告於宾。司正实觯，降自西阶，阶间北面坐奠觯，退共，（音拱。）少立，（阶间北面，东西节也，其南北当中庭。共，拱手也。少立，自正慎其位也。）坐取觯，不祭遂饮，卒觯，兴，坐奠觯，遂拜，执觯兴，盥洗，北面坐奠觯於其所，退立於觯南。（洗觯奠之，示洁敬也。立於其南，以察众也。）
宾北面坐取俎西之觯，阼阶上北面酬主人。主人降席立於宾东。（初起旅酬也。）主人受觯，宾拜送於主人之西。（旅酬同阶，礼杀。）主人西阶上酬介，介立於主人之西，如宾酬主人之礼。主人揖，复席。司正升，相旅曰 某子受酬 ，受酬者降席。（旅，序也。於是介酬众宾，众宾又以次序相酬也。）司正退立於序端，东面。受酬者拜兴饮，皆如宾酬主人之礼。（嫌宾以下异也。）司正降复位。（觯南之位。）
使二人举觯於宾介。
司正升自西阶，受命於主人，主人曰 请坐於宾 ，遂彻俎，乃羞，（羞，进也。所进者狗胾醢也。乡设骨体，所以致敬也；今进羞，所以尽爱也。敬之爱之，所以厚贤也。）无算爵。（算，数也。宾主燕饮，爵行无数，醉而止也。）
宾出，奏陔，（陔，陔夏也。陔之言戒，终日宴饮，酒罢以陔为节，明无失礼也。）主人送於门外，再拜。（门东西面拜也。宾介不答拜，礼有终也。）
说曰：按周礼司徒职云： 以乡三物教万民而宾兴之。 （三物者，一曰六德：智、仁、圣、义、忠、和。二曰六行：孝、友、睦、姻、任、恤。三曰六艺：礼、乐、射、御、书、数也。）
郑玄曰： 诸侯之乡大夫，正月吉日受法於司徒，退而颁於乡吏。及三年大比而兴其贤者能者，以宾礼礼之，献於王庭，曰乡饮酒。 （按乡饮酒之礼，其义有四，此则宾贤能乡饮酒也。又云六十者坐，五十者立侍以听政役。六十者三豆，七十者四豆，八十者五豆，九十者六豆，所以明养老正齿位，此乃党正饮酒，亦谓之乡饮酒。又按州长春秋习射於序，先行乡饮酒之礼，亦谓之乡饮酒。又有卿大夫饮国中之贤者酒，用乡饮酒之礼。故王制云 习射尚功，习乡尚齿 ，并乡射党正饮酒之法也。）
乡饮酒义曰： 主人拜迎宾於庠门之外，入三揖而后至阶，三让而后升，所以致尊让也。盥洗扬觯，所以致洁也。拜至，拜洗，拜受，拜送，拜既，所以致敬也。尊让洁敬也者，君子之所以相接也。君子尊让则不争，洁敬则不慢，不慢不争，则远於斗辨矣；不斗辨则无暴乱之祸矣，斯君子之所以免於人祸也。故圣人制之以道。乡人、士、君子樽於房户之间，宾主共之也。（共樽者，人臣卑，不专大惠，故不别设樽。）尊有玄酒，贵其质也，教人不忘本也。（本，古也。古者无酒，用水而已。）牲用狗，烹於东方，祖阳气之发於东方也。（祖，法也。狗所以养宾，阳气主养万物。狗主择人。）羞出自东房，主人共之也。（燕私可以自专也。共音恭。）洗当东荣，主人之所以自洁而以事宾也。水在洗东，祖天地之左海也。宾主，象天地也。介僎，象阴阳也。三宾，象三光也。让之三也，象月之三日而成魄也。四面之坐，象四时也。（阴阳，助天地养成万物。三宾象天三光者，三光系之於天也。又曰，介僎以象日月，日出於东，僎所在也；月生於西，介所在也。三光，三大辰也，天之政教出於大辰。）天地严凝之气，始於西南，而盛於西北；天地温厚之气，始於东北，而盛於东南。主人尊宾，故坐宾於西北，而坐介於西南以辅宾。宾者，接人以义者也，故坐於西北。（言宾来以成主人之德也。）主人者，接人以德厚者也，故坐於东南，而坐僎於东北以辅主人也。孔子曰： 吾观於乡，而知王道之易易也。 （乡，乡饮酒也。易易谓教化之本，尊贤尚齿也。）饮酒之节，朝不废朝，暮不废夕，宾出，主人拜送，节文终遂焉，知其能安燕而不乱也。（朝夕，朝暮听事也。不废之者，既朝乃饮，先夕则罢，其正也。终遂犹充备也。）乡饮之义，君子所以相接，尊让洁敬之道行焉。是贵贱明，隆杀辨，和乐而不流，弟长而无遗，安燕而不乱。此五者足以正身安国矣。 
后汉永平二年，郡县行乡饮酒於学校，祀先圣先师周公、孔子，牲以犬。
晋武帝泰始六年十二月，帝临辟雍，行乡饮酒之礼。诏曰： 礼仪之废久矣，乃今复讲肄旧典。 赐太常绢百匹，丞、博士及学生牛酒。咸宁三年及惠帝元康九年，复行其礼。
大唐贞观六年，诏曰： 比年丰稔，闾里无事。乃有堕业之人，不顾家产，朋游无度，酣宴是躭，危身败德，咸由於此。自非澄源正本，何以革兹弊俗。可先录乡饮酒礼一卷，颁示天下，每年令州县长官，亲率长幼，依礼行之。庶乎时识廉耻，人知敬让。 
开元十八年，宣州刺史裴耀卿上疏曰： 州牧县宰，所主者宣扬礼乐，典册经籍，所教者返古还淳，上奉君亲，下安乡族。外州远郡，俗习未知，徒闻礼乐之名，不知礼乐之实。窃见以乡饮酒礼颁於天下，比来唯贡举之日，略用其仪，闾里之间，未通其事。臣在州之日，率当州所管，一一与父老百姓，劝遵行礼。奏乐歌至白华、华黍、南陔、由庚等章，言孝子养亲及群物遂性之义，或有泣者，则人心有感，不可尽诬。但以州县久绝雅声，不识古乐。伏计太常具有乐器，太乐久备和声，请令天下三五十大州，简有性识人，於太常调习雅声。仍付笙竽琴瑟之类，各三两事，令比州转次造习。每年各备礼仪，准令式行，稍加劝奖，以示风俗。 其仪具开元礼。
