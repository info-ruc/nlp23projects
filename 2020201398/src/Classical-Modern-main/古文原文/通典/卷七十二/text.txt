<strong>礼三十二沿革三十二嘉礼十七</strong>
天子追尊祖考妣
（上尊号同周汉魏晋宋齐梁陈后魏北齐后周隋大唐）
周武王追尊王太王亶父、王季历、文王昌，（卢植曰： 太王，王季之父也。美大故称之。王季，文王之父也。太王实始翦商，王季绥畏，文王怀保，王业所兴，故追王也。三妣亦同尊其号。 ）所以追之，不以卑临尊也。（不用诸侯之号临天子也。追王太王、王季以下者，以王迹之所由也。文王称王早矣，於殷犹为诸侯，於是著焉。）
汉高帝五日一朝太公，太公家令说太公曰： 天无二日，士无二王。太公虽父，乃人臣也，奈何使人主朝人臣？如此，则威重不行矣。 后上朝太公，太公拥篲，迎门卻行。上大惊，下扶太公。太公曰： 帝，人主，奈何以我乱天下法！ 上善家令言，赐黄金五百斤。诏曰： 人之至亲，莫大於父子。故父有天下传之於子，子有天下归尊於父，此人道极也。朕平暴乱，以安天下，此皆太公之教训也。 乃尊太公为 太上皇 。（后汉荀悦曰： 孝经云： 故虽天子，必有尊也，言有父也。 王者父事三老以示天下，所以明孝也。无父犹设三老之礼，况其存者乎！孝莫大於严父，故子尊不加於父母。家令之言，於是过矣。 晋愍怀太子令问中庶子刘宝云： 太公家令说太公，为是？为非？ 对曰： 荀悦论赐家令为非，臣以悦不识高帝意。高帝虽贵为天子，事父不失子之礼。时即位已六年，而不加父号，是以家令言 虽父乃人臣也 ，言无可尊敬名号，当与人臣同礼，欲以此感动之。帝闻家令言乃悟，即立号太上皇，得人子尊父之道。若不闻家令言，父终无号矣。家令说是也。 ）又追尊妣曰 昭灵后 。
魏文帝即王位，尚书令桓阶等奏： 臣闻尊祖敬宗，古之大义。故六代之君，未尝不追崇始祖，显彰所出。先王应期拨乱，启魏大业，然祢庙未有异号，非崇孝敬示无穷之义也。太尉公侯，宜有尊号，所以表功崇德发事显名者也。故易言乾坤，皆曰大德，言大人与天地合。臣等以为，太尉公侯，诞育圣哲，以济群品，可谓资始，其功德之号，莫过於太王。 
诏曰： 前奏以朝车迎中常侍大长秋特进君侯神主，然君侯不宜但依故爵乘朝车也。礼有尊亲之义，为可依诸王比，更议。 
博士祭酒孙钦等议： 按春秋之义，五等诸侯卒葬皆称公，乃与王者之后宋公同号，然臣子褒崇其君父。以此言之，中常侍大长秋特进君侯，诞育太皇，笃生武王，奄有四方，其功德之号，莫过太王。今迎神主，宜乘王车，又宜先遣使者上谥号为 太王 。 於是汉帝追谥为 太王 。及受禅，追尊太王为 太皇帝 ，考武王为 武皇帝 ，尊王太后为 皇太后 。
明帝太和三年六月，司空陈群等议以为： 周武追尊太王、王季、文王皆为王，是时周天子以王为号，追尊即同，故谓不以卑临尊也。魏以皇帝为号，今追号皇高祖中常侍大长秋特进君为王，乃以卑临尊也。故汉祖尊其父为上皇，自是后以诸侯为帝者，皆尊其父为皇也。大长秋特进君宜号商皇，载主宜以金根车，可遣大鸿胪持节，乘大使车，从驺骑，奉印绶，即邺庙以太牢告祠。 从之。
又诏曰： 盖闻尊严祖考，所以成汤文武，实造商周，克昌王业，而诗书之义，追尊稷契。自我魏室之承天序，既发迹於高皇，高皇之父处士君，精神幽远，号称罔记，非所以崇孝重本也。其令公卿以下会议号谥。 
侍中刘晔议： 周王所以后稷为祖者，以其唐之诸侯，佐尧有大功，名在祀典故也。至於汉氏之初，追谥之义，不过其父。上比周室，则大魏发迹自高皇而始；下论汉氏，则追谥之礼不及其祖。晔思以为追尊之义，宜齐高皇而已。 
侍中缪袭议以为： 元者一也，首也，气之初也。是以周文演易，以冠四德，仲尼作春秋，以统三正。又谥法曰： 行义悦人曰元，尊仁贵德曰元。 处士君宜追加谥号曰 元皇 。 
太傅锺繇议： 按礼小记曰： 亲亲以三为五，以五为九，上杀下杀旁杀而亲毕矣。 乃唐尧之所以敦叙於九族也。其礼上杀於五，非不孝敬於祖也；下杀於五，非不慈爱於其孙也；旁杀於五，非不笃友於昆弟也。故为族属，以礼杀之。处士君其数在六，於属已尽，其庙当毁，其主当迁。今若追崇帝王之号，天下素不闻其受命之符，则是武皇帝栉风沐雨、勤劳天下为非功也。推以人情，普天率土不袭此议，处士君明神不安此礼。今诸博士以礼断之，其议可从。 诏从之。
晋武帝受禅后，泰始元年，追尊皇祖宣王曰 宣皇帝 ，伯考景王曰 景皇帝 ，皇考文王曰 文皇帝 ，宣王妃张氏为 宣穆皇后 ，尊太妃王氏为 皇太后 。
宋武帝受禅，追尊皇考为 孝穆皇帝 ，皇妣为 孝穆皇后 。策曰： 维永初元年七月，皇帝谨遣某官某，奉策上皇考尊号曰 孝穆皇帝 。仰惟圣灵，邈焉阻远。昔有周丕崇，祚兴昌季，其在魏晋，亦申情礼，所以聿追来孝，所因者本。谨稽式上代，考诸令准，称谓既极，情典攸遂。所以仰顺天人，俯穆率土，在心远慕，庶云有慰。 追尊先后策曰： 维年月朔，皇帝谨遣某官某，奉策上皇妣尊号曰 孝穆皇后 。伏惟皇妣，资坤厚之性，体母仪之德，等美姜嫄，齐列任姒，训穆中闺，化流自远，膺历运期，飨兹天位。谨依前典，敬奉大礼，仰慕圣善之爱，俯增蓼莪之思。 
齐高帝受禅，追尊皇考曰 宣皇帝 ，皇妣曰 孝皇后 。
梁武帝受禅，追尊考曰 文皇帝 ，妣曰 献皇后 。
陈武帝受禅，追尊考曰 景皇帝 ，妣董氏曰 安皇后 。
后魏道武帝称尊号后，追尊远祖二十馀代，皆称皇帝，则历代未闻也。不复更载谥号焉。
北齐文宣帝受东魏禅，追尊祖为 文穆皇帝 ，妣为 文穆皇后 ，考为 献武皇帝 ，兄为 文襄皇帝 ，母为 皇太后 。
后周闵帝受西魏禅，称天王，追尊考曰 文王 。后其弟明帝立，称帝号，追尊文王曰 文皇帝 。后其弟武帝立，追尊曰 德皇帝 。
隋文帝受禅，追尊考曰 武元皇帝 ，妣曰 元明皇后 。
大唐武德元年五月，追谥高祖为 宣简公 ，曾祖为 懿王 ，祖为 景皇帝 ，父为 元皇帝。 天宝二年三月，追尊咎繇为 德明皇帝 ，凉武昭王为 兴圣皇帝 。仍各立庙，每岁四孟月享祭。至宝应中，礼仪使杜鸿渐请停四时献享。
天子崇所生母（追崇同东晋宋）
东晋孝武帝太元中，崇进所生母李氏为皇太妃。（徐邈与范甯书，访其事。甯答谓： 子不得爵命母。妃是太子妇号，必也正名，宁可以称母也？ 邈重与甯书曰： 礼，天子之妃曰后，关雎称后妃之德，妃后之名，可谓大同，所以宪章皇极礼崇物备者，在於此也。故太后之号定於前朝，而当今所率由也。若必欲服章同於后，而名号异於妃，则可因夫人之称，而加皇太以明尊。虽一理，然於文物之章，犹未尽崇高之极，此又今之所疑，不得可行也。足下嫌太子妻称妃，然古无此称，出於后代。今有皇太之别，是可论处邪？ 甯又答曰： 按公羊传 母以子贵 ，当以此义为允。礼有君之母非夫人者，以此推之，王者之母亦何必皆后乎？所为尊母，非便极尊号也。并后匹嫡，讥存春秋。谓议称皇太夫人，下皇后一等，位比三公，此君母之极号也。称夫人，则先后之臣也。加皇太，则至尊之母也。皇，君之谓也。君太夫人，岂不允乎！ 殷仲堪与徐邈书云： 后者，妇人之贵号，在妻则言后，在母则加太。礼，天子之妃称后，关雎曰后妃之德，后妃二名，其义一也。设使正后处内，贵妾必不可称妃。 邈又答徐乾书云： 母以子贵，穀梁亦有其义，故曰 赗人之母则可 。又会成风葬，著言礼也。但名虽夫人，而实殊同体，故敢配厌，群臣无服，所服以为异也。郑云 近臣从服，唯君所服 ，若嫡夫人殁，则有制重者，故曰唯君所服之耳。与君同重，自施近臣骖仆，而非三卿五大夫，内有宗庙之祭，外有王伯之命，何得以私服废正。故庶母为夫人，上之不得以干宗庙，外之不得以接侯伯，唯国内申其私而崇其仪，亦如侯伯子男之臣，於内称君曰公耳。虽人君肆情行服，而卿大夫不从，所以知上有天王也。邈往来答释范武子，以其序云云私情典，是以太妃车旗服章，备如太后，唯不敢从於宗庙。礼又曰 百官不称臣 ，所以令无服之制也。范於时都谓不应同皇后服章，以尊令议难之，自塞矣。书传了无天子庶母之文，且妾除女君、夫人，可为通称，如五等爵皆称公耳。天王之与皇后，未闻二其号者，所以关之情礼，而定太妃之称，良有由矣。宜同至极，故上比称皇。屈於郊庙，故远避伉俪，不曰后而曰妃。因名求实，可谓志乎礼者。太后与妃，义无异者。假令国君在事，自当称夫人。但王典无二名，不得以国公夫人为喻耳。 ）太元十九年，又诏追崇郑太后。尚书令王珣奏： 下礼官详正。按太常臣胤等议，以春秋之义，母以子贵，故仲子、成风咸称夫人。经云 考仲子之宫 ，明不配食也。且汉文、昭二太后，并系子号。宜远准春秋考宫之义，近摹二汉不配之典，尊号既正，宜改筑新庙。显崇尊称，则罔极之情申；别建寝庙，则严祢之道著；系子为称，兼明贵之所由：一举而三义以允，固哲王之高致。可如胤等议，追尊会稽太妃为 简文皇太后 也。 
宋文帝元嘉元年，司空、录尚书事臣羡之等言： 伏惟先婕妤，柔明塞渊，光备六列，德昭坤范，训洽母仪，用能启祚圣明，奄宅四海。而天祚永违，严亲莫逮。臣等参详，远准春秋，近稽汉晋，谨追上尊号为皇太后，礼官撰谥，用崇寝庙。 
诸侯崇所生母议
后汉许慎五经异义云： 妾母之子为君，子得尊其母为夫人。按春秋公羊说，妾子立为君，母得称夫人。故上堂称妾，屈於嫡；下堂称夫人，尊行国家。则士庶起为人君，母亦不得称夫人。父母者，子之天也，子不得爵命父母。至於妾子为君爵其母者，以妾本接事尊者，有所因也。穀梁说，鲁僖公立妾母成风为夫人，入宗庙，是子而爵母也，以妾为妻，非礼也。故春秋左氏说，成风得立为夫人，母以子贵。谨按尚书，舜为天子，瞽叟为士，明起於匹庶者，子不得爵父母也。至於鲁僖公本妾子，尊母成风为小君，经无讥文，公羊、左氏义是也。 
郑玄駮曰： 礼丧服父为长子三年，以将传重故也；众子则为之周，明无二嫡也。女君卒，贵妾继室，摄其事耳，不得复立夫人。鲁僖公妾母为夫人者，乃缘庄夫人哀姜有杀子般、闵公之罪，应贬故也。（哀姜薨於齐，贬之，经在僖元年冬十二月丁巳，夫人氏之丧至自齐，去姜是也。桓夫人文姜杀夫，贬之，经在庄元年春三月，夫人逊於齐。其与姜氏轻重差也。）近汉吕后杀戚夫人及庶子赵王，不仁，废不得配食，文帝更尊其母薄后，非其比耶？妾子立者得尊其母，礼未之有也。 
袁准正论云： 时俗之论曰： 庶子为公，可以尊其母为夫人，春秋之义，母以子贵。 按隐公二年，夫人子氏薨。五年，考仲子之宫。上称夫人，下不应复言仲子，明其与妾为妻也。秦人来归成风之襚，不称夫人，明其私尊，不通於邻国也。左氏传曰： 并后匹嫡，乱之本也。 （袁准曰： 并后，如夫人者六是也。匹嫡，元妃卒，立妾为夫人是也。 ）公羊亦云 母以子贵 。说曰：穀梁云秦人来归成风之襚，秦不云夫人也。就外不云夫人而见正焉。夫身为国君而母为妾庶，子孙所不忍，臣下所不安，故私称於国中，不加境外，此人子之情，国人之私，而亡於礼法之正也。假有庶子数人，并为三公，欲各尊其母，将何以止之？非圣人者无法，此大乱之道也。 
支庶立为天子追尊本亲议（汉后汉魏齐）
汉宣帝追尊祖卫太子、史皇孙，诏曰： 故皇太子在湖，未有号谥。 有司请曰： 礼 为人后者，为之子也 。故降其父母不得祭，尊祖之义也。陛下为孝昭帝后，承祖宗之祀，制礼不逾闲，谨行视孝昭帝所为。史皇孙谥宜曰 悼 ，母曰 悼后 ，比诸侯王园，置奉邑三百家，曰 悼园 。故皇太子谥曰 戾 ，置奉邑二百家，曰 戾园 ；史良娣曰 戾夫人 ，置守冢三十家，园曰 戾后园 。置长丞，周卫奉守如法。 有司复言： 礼 父为士，子为天子，祭以天子 。悼园宜称尊号曰 皇考 ，立庙，因园为寝，以时荐享。益奉园人满千六百家。尊戾夫人曰 戾后 ，置园奉邑，及益戾园各满三百家。 
哀帝初入为太子，祖母傅太后、母丁后皆在国，自以定陶恭王为称。（按元帝傅昭仪有宠，产一男，为定陶恭王。帝崩，昭仪随王归国，称定陶太后。恭王薨，子代为王。王母曰丁姬。成帝无继嗣，立定陶王为太子。诏移楚孝王为定陶王，奉恭王后。诏傅太后与丁后自居定陶国。成帝崩，太子立，是为哀帝。）及即位，高昌侯董宏上言，宜立定陶恭王后为皇太后。事下有司。（宏曰： 秦庄襄王，母本夏氏，而为华阳夫人所子。及即位，俱称太后。今宜立定陶恭王后为皇太后。 ）左将军师丹劾奏宏： 知皇太后至尊之号，天下一统，而称引亡秦以为比喻，诖误圣朝，不道。 帝新立，谦让，纳丹言，免宏为庶人。（时傅太后大怒，要欲必称尊号。诖音挂。）
后帝白，令王太皇太后下诏尊定陶恭王为 恭皇 。（哀帝初，成帝母称太皇太后，成帝赵皇后称皇太后。）又曰春秋 母以子贵 ，遂尊傅太后为 恭皇太后 ，丁姬为 恭皇后 。郎中令泠褒复奏言： 定陶恭皇太后、恭皇后，皆不宜复引定陶藩国之名，以冠大号。车马衣服，宜皆称皇，置吏二千石以下，各供厥职。又宜为恭皇立庙京师。 帝复下议有司，皆以为宜如褒言。
大司空师丹又曰： 圣王制礼，取法於天地，故尊卑之礼，所以正天地之位，不可乱也。今定陶恭皇太后、恭皇后以 定陶恭 为号者，母从子、妻从夫之义也。欲立官置吏，车服与太皇太后并，非所以明尊卑无二上之义也。定陶恭皇号谥前已定，义不得复改。礼： 父为士，子为天子，祭以天子，其尸服以士服。 子无爵父之义，尊父母也。为人后者为之子，故为所后服斩衰三年，降其父母周，明尊本祖而重正统也。孝成皇帝圣恩深远，故为恭王立后，承祭祀，今恭皇长为一国太祖，万代不毁，恩义已备。陛下既继体先帝，持重大宗，承宗庙天地社稷之祀，义不得复承定陶恭皇祭入其庙。今欲立庙於京师，而使臣下祭之，是无主也。又亲尽当毁，空去一国太祖不隳之祀，而就无主当毁不正之礼，非所以尊厚恭皇也。 由是上怒，策免丹。
后岁馀，下诏曰： 汉家之制，推亲亲以著尊尊。定陶恭皇之号，不宜复称 定陶 。其尊恭皇太后为 帝太太后 ，丁后为 帝太后 。 后更号帝太太后为 皇太太后 。皇太太后崩，合葬，称孝元傅皇后陵，其后为王莽毁发贬号。
后汉安帝建光元年，有司上言： 皇考清河孝王，至德纯懿，含弘光大，既受帝祉，载生明圣。旧章法制，宜有尊号，不宜称王，宜曰 孝德皇 ，妣曰 孝德后 ，祖妣宋贵人曰 敬隐后 。 诏曰： 其告祠高庙，使司徒震持节，大鸿胪、特进、乐平侯常副，奉策玺绶，到清河上尊号。 桓帝即尊位，追尊祖河间孝王曰 孝穆皇 ，妣赵氏曰 孝穆后 ，考蠡吾侯曰 孝崇皇 ，尊母曰 孝崇博园贵人 。灵帝即尊位，追尊祖为 孝元皇 ，妣夏氏为 孝元后 ，考为 孝仁皇 ，母董氏为 慎园贵人 。
魏文帝制，以后如以旁枝入嗣大位，不得加父母尊号。诏曰： 依汉祖之尊太上皇是也。且礼 不以父命辞王父命 。汉氏诸侯之入，皆受天子之命胤於宗也；而犹顾其私亲，僣拟天号，岂所谓为人后之义哉！后代若有诸侯入嗣者，皆不得追加其私考为皇、妣为后也。致有佞媚妖惑之人欲悦时主，谬建非义之事以乱正统者，此股肱大臣所当禽诛也。其著乎甲令，书之金策，藏诸宗庙，副乎三府，尚书中书亦当各藏一通。 
齐明帝即尊位，追尊考始安贞王为 景皇 ，妣妃为 懿后。 
追锡命议
后汉许慎五经异议云： 春秋公羊、穀梁说，王使荣叔锡鲁桓公命，追锡死者，非礼也。死者功可追而锡，如有罪，又可追而刑耶？春秋左氏讥其锡篡弑之君，无讥锡死者之文也。 
王侯在丧袭爵议（夺情附魏大唐）
魏尚书奏，以故汉献帝嫡孙杜氏乡侯刘康袭爵，假授使者拜授，康素服。秦静议： 按周礼，天子公卿诸侯，吉服皆玄冕朱里，玄衣纁裳；有丧凶则变之麻冕黼裳，邦君麻冕蚁裳。云麻冕者，则素冕麻不加采色，又变其裳。亦非纯吉，亦不纯凶。汉氏承秦，改六冕之制，以玄冠绛衣一服而已。有丧凶之事，则变吉服以从简易。故诸王薨，遣使者拜嗣子为王，则玄冠縗绖，服素以承诏命，事讫，然后反丧服。考之前典，则差周书；论之汉室，则合常制。 
王肃议： 尊者临卑，不制縗麻，故为之素服。今康处三年丧，在縗绖之中，若因丧以命之，则无复素服。若以尊崇王命，则吉服以拜受。按尚书，康王受策命，吉服而受之。事毕，又以吉服出应门内，以命诸侯。皆出，然后王释冕服。故臣以为诸侯受天子之命，宜以吉服。又礼，处三年之丧，而当除父兄之丧服，除服卒事，然后反丧服。则受天子命者，亦宜服其命服，使者出，反丧服，即位而哭，既合於礼，又合人情。 诏从之。
按成王崩，康王即位，上宗奉同瑁，王再拜三祭。（按郑玄曰： 即位必醴之者，以神之哜成之也。以醴哜成之者，醴浊，饮至齿不入口曰哜，既居重丧，但行其礼，而不取其味。 ）又礼始冠加爵，亦皆醴之，所以加崇以成其尊也。又汉旧仪 诸王嫡子嗣位，受拜毕，立於门外，使者既出，拜送还，升，哜醴讫，又再拜 。正与康王即位事同。古今相参，事无违者。
王肃又议： 凡奉神祭祀则有受祚之爵，嘉庆事则有醮醴之仪。若君薨而太子即位，孤之位，无醮醴之仪。成王病困，乃召群臣，训以敬保元子。明日，成王崩。既大敛，群臣以策书宣成王命，以命康王。是为受顾命之戒，非即位之事。王从三宿三祭，上宗曰飨，而不哜醴也。此王者随时之礼，非常行之典，不可以为拜诸侯嫡子之仪。袭爵之日，乃孝子孝孙所以增哀戚之怀，非礼之所施，直谓之王命所加，而使者又既出，谓之受神之醴，复非馈奠之时。按拜陈思王子志为济北王，又与今异，犹须王哜醴毕，然后使者出。今据郑玄说，即位醴之以成其礼，犹愈於使者既出不设馈奠而独哜醴，臣犹以为非礼之衷。今京师廷拜诸侯嗣子，无事有哜醴。 天子赐诸侯大夫冕弁服於太庙。归设奠，服赐服，於斯乎有冠醮，而无冠醴 。此谓诸侯大夫以平吉受赐服於天子太庙，归设祭於其庙，服赐服，而受冠醴之礼也。可依此，使者既出，公犹服命服，设奠而告。又礼小祥之祭，然后哜之。此自告其庙，非王命之所加。如礼不哜，既告反服，既位而哭，既合於礼，又合人情。 诏从之。
高堂隆议拜受仪： 按旧典，天子遣使者赍车服策命命诸侯嗣位之礼：上卿为使者，嗣君遣上卿吉服迎於境，自吉服劳於郊，馆宗庙，致飧饩，告期日，受命於祖庙。设丧主，布几筵於户牖之前。命车设於庭，西上，安车驷马皆在其车之东。使者奉策服印绶，加设版策于其上，升自西阶，东面。内史在右。嗣君端委以入，升自阼阶，西面立。使者以皇帝命命冕，内史赞之。嗣君降於两阶间，北面再拜稽首。使者宣命曰： 无下拜。 嗣君升，成拜。内史加诏版策命於服上以东。嗣君进而西，迓受於两楹间。皆旋复位。嗣君释端委服，降，升，成拜如初。使者降出，升车。嗣君拜送於门外。修享赠饯之礼。使归，嗣君送至於境。嗣君释冕，服素弁葛环縗绖袳（昌氏反）袂，修奠祭之礼，告於殡宫讫，乃释弁绖，反丧服。此其大略也，其他则同之。 
大唐武德二年正月，尚书左丞崔善为奏曰： 欲求忠臣，必於孝子。比为时多金革，颇遵墨绖之义，丁忧之士，例从起复，无识之辈，不复戚容。如不纠劾，恐伤风俗。 制曰： 文官遭父母丧，听去职。 
调露二年，中书舍人欧阳通起复本官。每入朝，必徒跣，至城门外，然后著鞾袜而朝。直宿在省，则席地藉藁。非公事不言，亦未启齿。归必縗绖，号恸无恒。（国朝夺情者多矣，唯通能合典礼。）
武太后长安三年正月，敕： 三年之丧，自非从军更籍者，不得辄奏起复。 
至广德二年三月，敕： 三年之丧，谓之达礼。自非金革，不可从权。其文官自今以后，并许终制，一切不得辄有奏请。 
