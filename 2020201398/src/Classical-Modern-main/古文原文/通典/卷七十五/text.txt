<strong>礼三十五沿革三十五宾礼二</strong>
天子朝位（诸侯附周大唐）
周制，天子有四朝。（恒言三朝者，以询事之朝非常朝，故不言之。）一曰外朝，（在皋门内，决罪听讼之朝也。）秋官朝士掌之。左九棘，孤卿大夫位焉，群士在其后。右九棘，公侯伯子男位焉，群吏在其后。面三槐，三公位焉，州长众庶在其后。左嘉石，平罢人焉。右肺石，达穷人焉。（斯听狱之时，所列位也。树棘以为位者，取其赤心而外刺，象以赤心三刺也。槐之言怀也，怀来人於此，欲与之谋也。嘉石，文石也。平，成也，成人之善也。肺石，赤石也。罢人，不昏作劳，有似於疲，谓墯慢人。穷人，夫人之穷无告者。群吏，府史也。州长，乡遂之官也。王之五门，雉门为中门，雉门设两观，与宫门同，阍人讥出入者，穷人盖不得入。罢音疲。）二曰中朝。（在路门外。）夏官司士正其位，辨其贵贱之等。朝夕视政，公卿大夫辨色而入应门，北面而立，东上。王揖，孤卿以上特揖，大夫旅揖，士旁三揖，各就位。（特揖，一一揖之也。旅，众也。大夫爵同者众揖之。公卿大夫，王揖之乃就位。群士及故士太仆之属，发在其位，群士东面，王西南面而揖之。三揖者，士有上中下。）王南向，三公北面东上，孤东面北上，卿大夫西面北上。王族故士、武士在路门之右，南面东上；太仆、太右、太仆从者在路门之左，南面西上。（此王日视朝事於路门外之位。王族故士，故为士，晚退留宿卫者。未尝为士，虽同族，不得在王宫。太右，司右也。太仆从者，小臣、祭仆、御仆、隶仆也。）三曰内朝，亦谓路寝之朝。人君既从正朝视事毕，退適路寝听政。使人视大夫，大夫退，然后適燕寝释服。（释服服玄端也。）四曰询事之朝，（在雉门外。）小司寇掌其政，以致万人而询焉。一曰询国危，二曰询国迁，三曰询立君。（国危谓有兵寇。国迁谓徙都。立君谓君无冢嫡，选於庶子。聚万人而询谋焉。）其位王南向，三公及州长百姓北面，群臣西面，群吏东面。（群臣，卿大夫士也。群吏，府史也。其孤不见者，孤从群臣。乡大夫在公后。）小司寇傧，以序进而问焉，以众辅志而弊谋。（傧谓揖之使前。序，更也。辅志，尊王贤明也。弊，断也。）
其时会殷同，方岳之下为坛。见诸侯之法，如明堂之位。天子坛上南面；三公中阶之前，北面东上；诸侯阼阶之东，西面北上；诸伯西阶之西，东面北上；诸子门东，北面东上；诸男门西，北面东上。六服之外，九夷之国东门之外，西面北上；八蛮之国南门之外，北面东上；六戎之国西门之外，东面南上；五狄之国北门之外，南面东上；九采之国应门之外，北面东上。四塞代一见，其位亦近主位为尊也。
诸侯三朝：路寝为内朝，中朝在路门外，外朝在应门外。诸侯社稷与中朝正相当，故传云 閒於两社为公室辅 者也。
说曰：天子路寝门有五焉：其最外曰皋门，二曰库门，三曰雉门，四曰应门，五曰路门，路门之内则路寝也。皋门之内曰外朝，朝有三槐，左右九棘，近库门有三府九寺。库门之内，有宗庙、社稷。雉门之外，有两观连门；观外有询事之朝，在宗庙、社稷之间。雉门内有百官宿卫之廨。应门内曰中朝，中朝东有九卿之室，则九卿理事之处。考工记曰 有九室，九卿理之 ，朝则入而理事，夕则归於库门外。外朝之法，朝有疑狱，王集而听之，故礼云王命三公会其朝者，诸侯未去，亦於此也。广问之义，询於刍荛之谋，三刺三问以定其法。燕朝者，路寝之朝。群公以下，常日於此朝见君，位其位，太仆掌之。初入之时，亦门右，北面东上。王揖之，三公则阶前北面东上；孤东面，卿大夫西面，皆北上；士则门外之西，北面东上。凡射，先用燕礼，其位亦然。所以每朝列位所向不同者，皆以事异，故变其位。三公之位常北面不变者，以三公内臣，位尊，故屈之使常北面。其馀诸侯孤卿大夫，皆以地道尊右，故尊者东面，卑者西面，是以於外朝之时，诸侯东面，尊於孤卿也。故於内朝，孤卿东面，尊於卿大夫也，时亦无诸侯故也。唯询事之朝，非常朝之限，故不与三朝同。或云客有诸侯之位，故孤卿在东也。
大唐开元六年八月敕： 九族既睦，百官有序，至於班列，宜当分位。嗣王实先於主祭，国老有贵於乞言，比在朝仪，尚为閒杂，非所谓睦亲敦旧之义也。嗣王宜与开府仪同三司等致仕官，各居本品之上，用为永式。 
广德二年九月敕： 朝参官遇泥雨，准仪制令，例停朝参。今军国事殷，若准式停，恐有废阙。泥既深阻，许延三刻传点，待道路通，依常式。以后亦宜准此。 
贞元二年八月，御史中丞窦参奏： 准仪制令，泥雨合停朝。伏以军国事殷，恐有废阙。请令每司长官一人入朝，有两员并副贰，亦许分日。其夜甚雨，至明不止，许令仗下后到。 
九月敕：应文武百官朝谒班序。
中书门下，（侍中、中书令、同中书门下平章事，各以官为序。）供奉官，（左右散骑常侍、门下中书侍郎、谏议大夫、给事中、中书舍人、起居郎及舍人、左右补阙、左右拾遗、通事舍人，在横班。）若入閤，即各随左右省主。其御史大夫、中丞、侍御史、（在左。）殿中侍御史、（在右。）通事舍人，（分左右立。）若横行参贺辞见，（御史大夫在散骑常侍之上，中丞在谏议大夫之下。）御史台、（御史大夫在三品官之上，别立；中丞在五品官之上，别立。）留守、副元帅、都统、节度使、观察使、都围练、都防御使，并大都督大都护持节兼者，即入班，在正官之次。馀官兼者，各从本官班序。（御史在六品之后。）诸使下无本官，唯授内供奉里行者，即入班，亦在正官之次。有本官兼者，各从本官班序。如本官不是常参官，并宪官是摄者，唯听於御史班中辞见。殿中省官（监，少监，尚衣、尚舍、尚辇奉御。）分左右随繖扇立，若入閤，亦如之。
一品班。（三太、三公、太子三太、嗣王、郡王，散官开府仪同三司，爵国公。）
二品班。（尚书左右仆射、太子三少、京兆、河南牧、大都督、大都护，散官特进、光禄大夫，爵开国郡公、开国县公，勋官上柱国、柱国。）
三品班。（六司尚书、太子宾客、九寺卿、国子祭酒、三监、京兆等七府尹、詹事、亲王傅、中都督、上都护、下都督、上州刺史、五大都督府长史、上都护府副都护，散官金紫光禄大夫，爵开国侯，勋官上护军、护军。）
四品班。（尚书左右丞、六司侍郎、太常少卿、宗正少卿、左右庶子、秘书少监、左右七寺少卿、国子司业、少府、殿中少监、京兆河南太原少尹、少詹事、左右谕德、家令、率更令仆、亲王府长史司马、凤翔等少尹、中州刺史、下州刺史、大都督大都护司马，散官正议大夫、通议大夫、太中大夫、中大夫，爵开国伯，勋官上轻车都尉、轻车都尉。）
五品班。（尚书诸司郎中、国子博士、都水使者、万年等六县令、太常宗正秘书丞、著作郎、殿中丞、尚食尚药尚舍尚辇奉御、大理正、中允、左右赞善、中书舍人、洗马、亲王谘议友，散官中散大夫、朝散大夫、朝请大夫，爵开国子、开国男，勋官上骑都尉、骑都尉。）
武班供奉班，宣政殿前立位。（从北，千牛连行立，次千牛中郎将，次千牛将军一人，次过状中郎将一人，次接状中郎将一人，次押柱中郎将一人，次后又押柱中郎将一人，次排阶中郎将一人，次押散手仗中郎将一人。以上在横阶北次南。金吾将军分左右立。）
入閤升殿。（夹阶座左右。从南，千牛将军一人，次千牛郎将一人，次千牛将军一人，次千牛连行立柱外，过状中郎将一人，次接状中郎将一人，次押柱中郎将一人，次后又押柱中郎将一人，排阶中郎将一人，阶下押散手杖中郎将一人。金吾将军分左右立。）
应当上合入閤人，各依前件立。其不合入閤人，各依本职事立。非当上人，遇合参日，并从本官品第班序。其入閤日升殿，除千牛卫将军、中郎将外，馀并以左右卫中郎将充。其诸卫及率府中郎将，不得升殿。
一品班。（郡王，散官骠骑大将军，爵国公。）
二品班。（散官辅国大将军、镇国大将军，爵开国郡公、开国县公，勋官上柱国、柱国。）
三品班。（左右卫、左右金吾卫、左右骁卫、左右武卫、左右威卫、左右领军卫、左右监门卫、左右千牛卫大将军、诸卫将军，散官冠军大将军、云麾将军，爵开国侯，勋官上护军、护军。）
四品班。（左右千牛卫左右监门卫中郎将、亲勋翊位中郎将、太子左右卫司率、清道内率、监门副率、太子亲勋翊卫中郎将、上府折冲都尉、中府折冲都尉，散官忠武将军、壮武将军、宣威将军、明威将军，爵开国伯，勋官上轻车都尉、轻车都尉。）
五品班。（亲勋翊卫郎将、太子亲勋翊卫郎将、亲王府典军、亲王府副典军、下府折冲都尉、上府果毅都尉，散官定远将军、宁远将军、游击将军、游骑将军，爵开国子、开国男，勋官上骑都尉、骑都尉。）
尚书省官。（据周礼，先叙六官，准六典，尚书为百官之本，今每班请以尚书省官为首。自周及汉，未有中书。西汉时，中书主文书，即今之宦者，主文书谓文书家是也。时尚书之职犹微。至后汉，尚书职重，方为百官之本，所以尚书郎下笔为诏诰，出言为策令。魏文帝置中书，则今中书是也；其尚书出外，则今之尚书是也。且周礼六官，尽管天下众务，后汉尚书亦然。及魏置尚书，则中书废矣。尚书乃重设也，如制处置中书门下，便下百司，岂非省便？何乃下尚书省，尚书方更下诏诸司，岂非繁重者乎？晋荀勖、桓温已有此议。今窦参不徵其变，更不辨其省，恐非通才达学之士。）
东宫官，王府官，外官。（东宫官既为宫臣，请在上台官之次，王府官又次之。三太、三少、宾客、庶子、王傅，既为师傅宾相，不同官属，请仍旧。）
太常宗正丞。（并随寺望，合在秘书丞上。）
尚食奉御，尚药奉御。（本局既隶殿中省，合在殿中丞之下。）
诸王府官。（行列合以王长幼为序。）
检校官、兼官及摄试知判等官。（并列在同位正官之次。其有行所检校兼试摄判等官职事者，即依正官班序。除留守、副元帅、都统、节度使、观察使、都围练、都防御使并大都督大都护持节兼外，馀应带武职事者，位在西班，仍各以本官品第为班序。）
含元殿前龙尾道下叙班。（旧无此仪，惟令於通乾观象门南叙班。自李若水任通事舍人，奏更於龙尾道下叙班。既非典故，今请停废。）
文武官行立班叙。（通乾观象门外叙班，武次於文。至宣政门，文由东门而入，武由西门而入，至閤门亦如之。其退朝，则并从宣政门而出。）
文官充翰林学士、皇太子侍读，武官充禁军职事。（准旧制，并不常朝参。其翰林学士，大朝会日，准兴元元年十二月敕，朝服班叙，宜准诸司知制诰例。其集贤史馆等诸职事者，并请朝参讫，各归所务。）
辞见宴集，班列先后。（请依天宝三载七月礼部详定所奏敕。）
公式令。（诸文武官朝参行立。二王后位在诸王侯上，馀各依职事官品为叙。职事同者，以齿。致仕官各居本品之上。若职事与散官勋官合班，则文散官在当阶职事者之下。武散官次之，勋官又次之。官同者，异姓为后。若以爵为班者，爵同者亦准此。其男以上任文武官者，从文武班。若亲王嗣王任卑者职事，仍依本品。郡王任三品以下职事官，在同阶品上。自外无文武官者，嗣王在太子太保下，郡王次之，国公在正三品下，郡公在从三品下，县公在正四品下，侯在从四品下，伯在正五品下，子在从五品上，男在从五品下。即前资官被召及赴朝参，致仕者在本品见任上，以理解者在同品下。其在本司参集者，各依职事。诸散官三品以上在京者，正冬朝会依百官例，自馀朝集及须别使，临时听敕进止。）
仪制令。（诸在京文武官职事九品以上，朔望日朝。其文官五品以上，及监察御史、员外郎、太常博士，每日朝参。武官五品以上，仍每月五日、十一日、二十一日、二十五日参。三品以上，九日、十九日、二十九日又参。当上日，不在此例。其长上折冲果毅，若文武散官五品以上，直诸司及长上者，各准职事参。其弘文馆、崇文馆及国子监学生，每季参。若雨霑失容及泥潦，并停。诸文武九品以上应朔望朝参者，十月一日以后，二月二十日以前，并服葱褶。五品以上者，著珂繖。周丧未练，大功未葬，非供奉及宿卫官，皆听不赴。）
常参文武官，准令每日参。自艰难以来，人马劣弱，遂许分日。伏望且许依前分日参，待戎事稍平，加其俸禄，即依恒式。其武官，准令，五品以上每月六参，三品以上更加三参。顷并停废。今请准令，卻复旧仪。其朔望朝参，及弘文馆、崇文馆国子监学生每季参等，请续商量闻奏。
敕旨： 二品武班，宜以左右金吾等十六卫上将军，依次为班首。其检校官、兼、摄、试、知、判等本官二品以上者，位望崇重，礼异群僚，宜依本班朝会。馀依。 
四年七月敕： 自今以后，嗣郡王宜列於本官班之上，其庶子宜在少卿之上。 
天子上公及诸侯卿大夫士等贽（工商妇人等贽附虞夏周魏）
有虞氏舜典云： 修五礼五玉，（五礼，吉凶军宾嘉之礼。五玉，五等诸侯所执之玉。）三帛二生一死贽。（三帛，诸侯太子执纁，公之孤执玄，附庸之君执黄。二生，卿执羔，大夫执雁。一死，士执雉。玉帛生死所以为贽见。）如五器，卒乃复。（卒，终。复，还也。器谓珪璧。如五器，礼终即还之。三帛二生一死则否也。）
夏后氏，左传云： 禹会诸侯於涂山，执玉帛者万国。 
周制，凡贽，天子以鬯，（郑玄云： 天子无客礼。以鬯为贽者，所以灌用告神。 ）诸侯执珪，孤执皮帛，卿执羔，大夫执雁，士执雉，庶人执鹜，工商执鸡。（皮帛者，束帛而表之以皮为饰。皮，虎皮、豹皮。帛如璧色缯也。羔，小羊也，取其群而不失其类。雁取其候时而行。雉取其守，耿介而死，不失其节。鹜取其不飞迁。鸡取其守时而动。曲礼曰 饰羔雁者以缋 ，皆衣之以布而又画之。自雉以下，执之无饰。士相见礼卿大夫饰贽以布，不言画缋，此诸侯之臣与天子之臣异者也。然则天子之孤饰贽以虎皮，公之孤饰贽以豹皮欤？此孤卿大夫士之贽，皆以爵，不以命数。凡贽，无庭实也。）野外军中无贽，以缨拾矢可也。（非为礼之处，以时物相礼而已。缨，马繁缨也。拾谓射韝也。）妇人之贽，椇、榛、脯、脩、枣、栗。（妇人无外事，见以羞物也。椇、榛，木名。椇，枳椇也，有实，今邳、郯之东食之。榛实似栗而小。椇音俱雨反。）
说曰：古者人君及臣，重於相见之礼，所以相尊敬，故将有所见，必执贽。贽者，至也，信也。君子於其所尊，必执贽以相见，明其厚心之至，以表忠信，不敢相亵也。然天子无客礼，亦有贽者，明有事神祇之道，故须贽以表心。故巡狩至於山川，有所告之，用鬯酒，盛以大璋、中璋。又典瑞云： 王搢大珪，执镇珪，藻藉五采五就，以朝日。 明其所尊敬，象臣之朝君也。执镇珪，视安四方，以表其功也。凡公卿大夫执贽者，皆谓始朝及初相见用之。诸侯德厚，故执玉以比德；卿大夫以下德薄，故用皮帛羔雁之等。射人职云，王将射之时，公卿朝见，三公执璧，卿执羔。天子之三公所以执璧，为臣之屈，与子男同。佐王论道，理取圆足，故以璧为贽，不必饰以蒲穀。诸侯宾射之时，卿大夫士亦皆执贽见其君，如天子卿大夫之礼，君子所以执玉以比德者也。
魏明帝青龙二年，诏下司空： 征南将军见金紫督使，位高任重。近者正朝，乃与卿校同执羔，非也。自今以后，从特进，应奉璧者如故事。 
博士高堂隆议曰：
按周礼 公执桓珪 。公谓上公九命，分陕而理，及二王后也。今大司马公、大将军，实分征东西，可谓上公矣。山阳公、卫国公，则二王后也。
 侯执信珪 谓地方四百里， 伯执躬珪 谓地方三百里，皆七命也。今郡王户数，多者可如侯，少者可如伯。
 子执穀璧 谓地方二百里， 男执蒲璧 谓地方百里，皆五命也。今县主户数，多者可如子，少者可如男。
上公礼，其率诸侯以朝，则执桓珪。自非朝宗，则如八命之公。与王论道，有事而进，则执璧。今二王后诸王，若入朝觐，二公率以进退，则执桓珪。其朝正，则与群公执璧。按周礼，王官唯公执璧。汉代大将军、骠骑、车骑、卫将军，开府辟召掾属，与公同仪，则执璧可也。
 孤皮帛卿羔 ，孤谓天子七命之孤，及大国四命之孤，副公与王论道，尊於六卿，其执贽，以虎皮表束帛。今九卿之列，太常、光禄勋、卫尉，尊於六卿，其执贽如孤也。其朝正，执皮帛可也。三府长史，亦公之副，虽有似於孤，实卑於卿，中大夫之礼可也。公之孤，覜聘於天子，及见於其君，其贽以豹皮表束帛。今未有其官，意谓山阳公之上卿，可以当之。卿谓六官六命之卿，及诸侯三命再命之卿也。今六卿及永寿、永安、长秋、城门五校，（左校、右校、前校、后校、中校。）皆执羔可也。诸侯之卿，自於其君亦如之。天子卿大夫饰羔雁以缋，诸侯卿大夫饰羔雁以布。州牧郡守以功德赐劳，秩比中二千石者，其入朝觐，宜依卿执羔。金紫将军秋中二千石，与卿同。
 大夫执雁 ，谓天子中下大夫四命，及诸侯再命一命之大夫也，其位卑於卿。今三府长史及五命，二千石之著者也。博士儒官，历代礼服从大夫，如前执雁可也。州牧郡守未赐劳者，宜依大夫执雁，皆饰以缋。诸县千石、六百石，今古大夫，若或会觐，宜执雁，饰以布。
 士执雉 ，谓天子三命之士，及诸侯一命再命之士也。府史以下，至於比长庶人在官，亦谓之士。诸县四百石、三百石长，从士礼执雉可也。
信节
周制，地官 掌节掌守邦节而辨其用，以辅王命。（邦节者，珍珪、牙璋，穀珪、琬珪、琰珪也。王有命，则别其节之用，以授使者。辅王命者，执以行为信。珍音镇，下同。）守邦国者用玉节，守都鄙者用角节。（谓诸侯於其国中，公卿大夫王子弟於采邑。有命者，亦自有节以辅之。玉节之制，如王为之，以命数为大小。角用犀角，其制未闻也。）凡邦国之使节，山国用虎节，土国用人节，泽国用龙节，皆金也，以英荡辅之。（使节，使卿大夫聘於天子诸侯，行道所执之信也。土，平地也。山多虎，平地多人，泽多龙，故为节以金铸象焉。必自以其国所多者，礼以相别为信明也。汉有铜虎符。杜子春云： 荡当为帑，谓以函器盛此节也。 或云英荡，画函。）门关用符节，货贿用玺节，道路用旌节，皆有期以返节。（门关，司门、司关也。货贿者，主通货贿之官，谓司市也。道路者，主理五途之官，谓乡遂大夫也。凡人远出，至於邦国，邦国之人若来入由门者，司门为之节；由关者，司关为之节；其商，则司市为之节；其以徵令及家徙，则乡遂大夫为之节。不出关不用节也。变司市言货贿者，玺节主通货贿。变乡遂言道路者，容公邑及小都大都之吏，皆主理五途，亦有人也。符节，如汉之宫中诸官诏符也。玺节，汉之印章也。旌节，汉使者所拥节是也。将送者执此节以送行者，皆以道里日时课，如汉之邮行者有程矣，以防容奸，擅有所通也。凡节有法式，藏於掌节。小行人职云： 道路旌节，门关符节，都鄙管节，皆竹为之。 郑注云： 管节，如汉竹使符也。都鄙者，公之子弟及卿大夫采地之吏耳。 ）凡通达於天下者，必有节以传辅之。（必有节，言远行无有不得节而出者也。辅之以传者，节为信耳；传，说所赍操及所適也。）无节者，有几则不达。 （圜土内之。）
琬珪九寸而缫，以象德，以结好。（琬犹圜也，王使之瑞节。诸侯有德，王命锡之，使者执琬珪以致命焉。）穀珪七寸，以和难，以聘女。（穀珪，亦王使之瑞节。难，仇雠也。聘女，纳徵加於束帛也。）瑑珪璋八寸，璧琮八寸，缫皆二采一就，以覜聘。（璋以聘后，琮享夫人。众来曰覜，寡来曰聘。瑑，有文饰也。）珍珪以徵守，以恤凶荒。（珪制当与琬琰相依。王使人以徵诸侯，忧凶荒之国，则授之，执以往，致王命焉。）牙璋、中璋七寸，射二寸，厚寸，以起军旅，以理兵守。（二璋皆有鉏牙之饰於琰侧。兵守，用兵所守也。鉏音测鱼反。）琰珪以易行，以除慝。（琰珪亦王使之瑞节也。琰珪有锋芒，伤害征伐诛讨之象；易恶行令为善者，则以此珪责谕以告也。）大璋七寸，射四寸，诸侯以聘女。（纳徵加於束帛也。）
