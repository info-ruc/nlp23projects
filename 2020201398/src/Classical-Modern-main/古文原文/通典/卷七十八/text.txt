<strong>礼三十八沿革三十八军礼三</strong>
天子合朔伐鼓
（诸侯附夏周汉后汉魏晋东晋宋齐北齐大唐）
夏书曰： 乃季秋月朔，辰弗集于房，（辰，日月所会。房，所舍之次。集，会也。不会则日蚀可知。）瞽奏鼓，啬夫驰，庶人走。 （凡日蚀，天子鼓於社，责上公也。瞽，乐官。乐官进鼓则伐之。啬夫，主币之官。驰，取币礼天神也。庶人走，共救日蚀。庶人，百役之人也。）
周制，日有蚀之，天子不举乐，素服，置五麾，陈五鼓、五兵及救日之弓矢。又以朱丝萦社，而伐鼓责之。（或曰胁之，或曰为暗，恐人犯之。日蚀者，阴侵阳。社者众阴之主。鼓配阳也。以阴犯阳，故鸣鼓而救之。）夏官太仆掌军旅田役赞王鼓，日月蚀亦如之。（王通鼓，佐击其馀面。）曾子问曰： 诸侯旅见天子，入门不得终礼而废者几？ （旅，众。）孔子曰： 四。太庙火、日蚀、后之丧、雨霑服失容，则废。如诸侯皆在而日蚀，则从天子救日，各以其方色与其兵也。 （示奉时事，有所讨也。方色者，东方衣青，南方衣赤，西方衣白，北方衣黑。其兵未闻。）曾子问曰： 当祭而日蚀、太庙火，其祭也如之何？ 孔子曰： 接祭而已。如牲至未杀，则废。 （接祭，不迎尸。）
诸侯救日蚀，置三麾，陈三鼓三兵，用币於社，伐鼓於朝。（鲁昭公十七年六月朔，日蚀，叔孙昭子曰： 日蚀，诸侯用币於社。 上公伐鼓於朝，退自责。）大夫击门，士击柝。（言卫其隅。）曾子问曰： 诸侯相见，揖让入门，不得终礼废者几？ 孔子曰： 六。天子崩，太庙火，日蚀，后、夫人之丧，雨霑服失容，则废。 
汉制，天子救日蚀，素服，避正殿，陈五鼓五兵，以朱丝萦社，内外严警。太史登灵台，候日有变，便伐鼓。太仆赞祝史陈辞以责之。闻鼓音，侍臣皆著赤帻，带剑入侍。三台令史以上，皆持剑立其户前。卫尉驱驰绕宫，伺察守备。日复常，皆罢。（此义，按晋挚虞决疑注云，约鲁昭公时叔孙昭子说天子救日之法。）
后汉制，朔前后各二日，牵羊酒至社下以祭日。日有变，割羊以祠社，用救日变。执事冠长冠，衣皂单衣、绛领袖缘中衣、绛葱〈糹未〉以行礼，如故事。
献帝初平四年正月，当祠南郊，尚书八座议，欲卻郊日，又定冠礼而月朔日蚀。士孙瑞议： 按八座书，以为正月之日，太阳亏曜，谪见於天，而冠者必有祼享之仪，金石之乐，饮燕之娱，献酬之报。是为闻灾不祗肃，见异不怵惕也。 
及建安中，将元会，而太史上言正朝当日蚀。朝臣议应会不？博平计吏刘邵建言曰： 梓慎、裨灶，古之良史，犹占水火错失天时。礼，诸侯旅见天子，入门不得终礼者四，日蚀在一。然则圣人垂制，不为变异先废朝礼者，或灾消异伏，或推术谬误。 时尚书令荀彧及众人咸善而从之，遂朝如旧，日亦不蚀，邵由此著名。
魏高贵乡公正元二年，太史奏： 三月一日寅时合朔，去交二度，恐相附近。 主者奏，宣敕有司，为救日蚀。备既，时过而不蚀，大将军曹爽推史官不验之负，空设合朔之期，以疑上下。光禄大夫领太史令邕言： 典历者按历术推交会之期，候者伺迟疾之度，当朔，事无有违错耳。 重问典历周晁等，对曰： 历候所掌，推步迟速。可以知加时早晚，度交缓急；可以知薄蚀浅深。合朔之时，或有月掩日，则蔽障日体，使光景有亏，故谓之日蚀。或日掩月，则日从月上过，谓之阴不侵阳，虽交无变。至於日月相掩，必蚀之理，无术以推。是以古者诸侯旅见天子，日蚀则废礼；尝禘郊社，日蚀则接祭。是以前代史官，不能审日蚀之数，故有不得终礼。自汉故事以为日蚀必当於交，每至其时，申警百官，以备日变。甲寅诏书，有备蚀之制，无考负之法。 侍中郑小同议： 史官不务审察晷度，谨综疏密，谬准交会，以为其兆。至乃虚设疑日，大警外内。其有不效，则委於差晷度，禁纵自由，皆非其义。按春秋，昭公三十一年十二月辛亥日蚀。晋史墨以庚午之日，日始有谪。自庚午至辛亥四十二日，日蚀之兆，固形於前矣。此为古有明法，而今不察。是守官惰职，考察无效，此有司之罪。 又答： 古来黄帝、颛顼、夏殷周鲁六历，皆无推日蚀法，但有考课疏密而已。负坐之条，由本无术可课，非司事之罪。 乃止。
晋武帝咸宁三年、四年，并以正朝合朔卻元会。
东晋元帝太兴元年四月，合朔。有司奏议： 按春秋，日有蚀之，天子伐鼓於社，攻诸阴也；诸侯伐鼓於朝，臣自攻也。按尚书符，若日有变，便击鼓诸门，有违旧典。 诏曰： 所陈有正义，改之。 
至康帝建元元年，太史上元日合朔，后复疑应卻会与不。庾冰辅政，写刘邵议以示八座。蔡谟著议非之曰： 邵论灾消异伏，又以灶慎犹有错失，太史上言，亦不必审，其理诚然也。而云 圣人垂制，不为变异先废朝礼 ，此则谬矣。灾祥之发，所以谴告人君，王者之所重诫，故素服废乐，退避正寝，百官降物，用币伐鼓，躬亲救之。夫敬诫之事，与其疑而废之，宁顺而行之。故孔子、老聃助葬於巷党，以丧不星行，故日蚀而止柩，曰安知不见星。今史官言当蚀，亦安知其不蚀？夫子、老聃先行见星之防，而邵逆废日蚀之戒，是反圣贤之成规也。鲁桓公壬申有灾，而以乙亥尝祭，春秋讥之。灾事既过，追惧未已，故废宗庙之祭；况闻天眚将至，而行庆乐之会，於事乖矣。礼记所云诸侯入门不得终礼者，谓日官不先言，诸侯既入，见蚀乃知耳；非先闻当蚀而朝会不废也。邵引此文，失其义旨。邵所执者，礼记也；夫子、老聃、巷党之事，亦礼记所言，复违而反之，进退无据。然荀彧所善，汉朝所从，遂令此言至今见称，莫知其谬。后来君子将准以为诫，故正之云尔。 於是众议从之。
穆帝永和中，殷浩辅政，又欲从刘邵议不卻会。王彪之议曰： 礼云诸侯旅见天子，不得终礼而废者四，自谓卒暴有之，非谓先存其事，而侥倖史官推术错谬，故不先废朝礼。 又从彪之议。
宋因晋制。
齐武帝永明元年十二月，有司奏： 今月三日，腊祠太社稷。一日合朔，日蚀既在致斋内，未审於社祠无疑不？曹检未有前准。 尚书令王俭议： 礼记曾子问 天子尝禘郊社五祀之祭，簠簋既陈 ，唯大丧乃废。至於当祭之日，火及日蚀则停。寻伐鼓用牲，由来尚矣，而簠簋初陈，问所不及。据此而言，致斋初日，仍值薄蚀，则不应废祭。按汉初平中，士孙瑞议以日蚀废冠而不废郊，朝议从之。王者父天亲地，郊社不殊，此则前准，谓不宜废。 诏可。
北齐制，日蚀，则太极殿西厢东向，东堂东厢西向，各设御座。群官公服。昼漏上水一刻，内外皆严。三门者闭中门，单门者掩之。蚀前三刻，皇帝服通天冠，即御座，直卫如常，不省事。有变，闻鼓音，则避正殿，就东堂，服白袷单衣。侍臣皆赤帻，带剑，升殿侍。诸司各於其所，赤帻，持剑，出户向日立。有司各率官属，并行宫内诸门、掖门，屯卫太社。邺令以官属围社，守四门，以朱丝绳绕系社坛三匝。太祝令陈辞责社。太史令二人，走马露版上尚书，门司疾上之。又告清都尹鸣鼓，如严鼓法。日光复，乃止，奏解严。
大唐合朔伐鼓，具开元礼。
冬夏至寝鼓兵
易曰： 先王以至日闭关，商旅不行，后不省方。 五经通义曰： 以冬至阳气萌生，阴阳交精，始成万物，气微在下，不可动洩。王者承天理物，故率先天下，静而不扰也。夏至阴气始动而未达，故亦寝兵鼓，不设政事，助微气之养也。 
晋刘遐议曰，以为： 阳实君道，是以微阳初兴，庆其方盛，寝鼓息兵，不欲震荡也。礼尊无二，若当助阴，岂一之义。何以明之？ 彼月而蚀，则惟其常；此日而蚀，于何不臧 。月蚀无救之道明矣。 何熊以为： 二节，阴阳升降之极，会通交代之日。二气既接，刚柔始分。君子远慎诸物，近慎诸己。在冬欲静，在夏无躁。百官静事，无刑以定。寝鼓息兵，其宜合同。 张俣曰： 冬夏二至，慎微不异。左传曰： 凡分至启闭，必书云物，为备故也。 所重所慎，於是在矣。周礼 太仆掌赞王鼓，救日月亦如之 。左传又曰 月亦如之 。又曰 非日月之眚不鼓 。皆正经也。日长则贺，君父道也。下庆上会，情交节也。日短则不，臣子道也。鼓以动众，是以二至迎送同寝之也。 刘泓谓： 寝鼓不出经传，或以汉兴。日蚀阴盛，击鼓助阳，则冬至助阳，不应寝鼓也。 于瓒又云： 按汉制，有冬至绝事不听政之条，而无夏至也。以此推之，夏至不应寝政事。 郑瑶曰： 寻冬至寝鼓之义，虽无正文，恐有由耳。夫天之德，贵生恶杀，冬至少阳初发，萌芽之渐，欲省方，泰顺动之象，以应至道，是以不省方事，安能鸣鼓？后代拟议至寝之，非为助阳也。夏至少阴肇起，杀气自兴，否剥将至，大戚方来，宜有鸣鼓开关，兴兵骇旅，施命四方，诰其逆兆，以遏小人方长之害。二至之义，否泰道异，休戚有殊，寝鼓之教，不宜同也。若以夏至，俗人所重，文武可息之一日，不可前三后三，等於冬至也。 
马政（马祭附周隋大唐）
周制，夏官校人掌王马之政。（政谓差择养乘之数也。月令曰 班马政 。）天子十有二闲，马六种：种马、戎马、齐马、道马、田马、驽马。（种谓上善似母者。以次差之，玉辂驾种马，戎辂驾戎马，金辂驾齐马，象辂驾道马，田辂驾田马，驽马给宫中之役。）邦国六闲，马四种。家四闲，马二种。（降杀之差。每厩为一闲。诸侯有齐马、道马、田马。家谓大夫，有田马。各一闲。其驽马则皆分为三焉。）凡颁良马而养乘之。乘马一师四圉。三乘为皂，皂一趣马。三皂为系，系一驭夫。六系为厩，厩一仆夫。六厩成校，校有左右。驽马三良马之数。丽马一圉，八丽一师，八师一趣马，八趣马一驭夫。（良，善也。善马，五辂之马。趣马、驭夫、仆夫，帅之名也。趣马下士，驭夫中士，则仆夫上士也。自乘至厩，其数二百一十六匹。易乾为马，此应乾之策也。至校变为言成者，明六马各一厩而王马小备也。校有左右，则良马一种者，四百三十二匹，五种合二千一百六十匹。驽马三之，则为千二百九十六匹。五良一驽，凡三千四百五十六匹，然后王马大备。诗云 騋牝三千 ，此谓王马之大数欤？丽，耦也。驽马自圉至驭夫，凡马千二十四匹，与三良马之数不相应， 八 皆宜为 六 ，字之误也。师十二匹，趣马七十二匹，则驭夫四百三十二匹矣。趣音仓走反。）趣马掌赞正良马，而齐其饮食，简其六节。（赞，佐也。简，差也。节，量也。差择王马以为六等。）巫马掌养疾马而乘治之，相医而药攻马疾，受财於校人。（乘谓驱步以发其疾，知所疾处乃治之。）牧师掌牧地，皆有厉禁而颁之。孟春焚牧，（焚牧地，以除陈生新草。）仲春通淫。（仲春，阴阳交万物生之时，可以合马之牝牡。按月令： 季春乃合累牛腾马，游牝於牧。 ）马质掌质马马量三物，一曰戎马，二曰田马，三曰驽马，皆有物贾。（此三马者，买以给官府之使，无种也。皆有物贾，谓皆有物色及贾直。）凡受马於有司者，书其齿毛与其贾。马死则旬之内，更；旬之外，入马耳，以其物更；其外否。（旬之内死者，偿以齿毛与贾，受之日浅，养之恶也。旬之外死，入马耳，偿以毛色，不以齿贾，任之过其任也。其外否者，旬之外逾二十日而死者，不任用，非用者罪。）春祭马祖，执驹。（马祖，天驷也。孝经说曰 房为龙马 。郑众云： 执驹无令近母，犹攻驹也。二岁曰驹，三岁曰駣。 郑玄谓： 执犹拘也。春通淫之时，驹弱，血气未定，为其乘匹伤之。 ）夏祭先牧，颁马攻特。（先牧，始养马者，其人未闻。夏通淫之后，攻其特，为其蹄齧不可乘用。郑众云： 攻特谓騬之。 騬音缯。）秋祭马社，臧仆。（马社，始乘马者，世本作曰： 相土作乘马。 郑众云： 臧仆谓简练驭者，令皆善也。 郑玄谓： 仆，驭五辂之仆。 ）冬祭马步，献马，讲驭夫。（马步，神，为灾害马者。献马，见成马於王也。驭夫，驭贰车、从车、使车者。讲犹简习。）其於祭大泽，用仲月刚日。（甲庚丙壬戊为刚日，乙丁辛癸己为柔日。）
隋制，常以仲春，用少牢祭马祖於大泽，诸合祭官於祭所致斋一日，积柴於燎坛，礼毕，就燎。仲夏祭先牧，仲秋祭马社，仲冬祭马步，并於大泽，皆以刚日。牲用少牢，如祭马祖，埋而不燎。
大唐马祭因隋之制，其仪如开元礼。
时傩（周后汉北齐隋大唐）
周制，夏官方相氏掌蒙熊皮，黄金四目，玄衣朱裳，执戈扬楯，帅百隶而时傩，以索室殴疫。（蒙，冒也。冒熊皮者，以惊殴疫疠之鬼，如今魌头也。时傩，四时作方相氏以傩卻凶恶也。）月令：季春，命国傩，九门磔攘，以毕春气。（洪范传云： 言之不从，则有犬祸。犬属金也，故磔之於九门，所以抑金扶木，毕成春功。东方三门不磔，春位不杀，且盛德所在，无所攘。 ）仲秋，天子乃傩，以达秋气。（此傩，傩阳气。恐阳暑至此不衰，害亦将及人，故傩以通秋气。方欲助秋，故不磔犬。）季冬，命有司大傩旁磔，以送寒气。（大傩，为岁终逐除阴疫，以送寒气。旁谓王城四旁十二门也。磔谓磔犬於门也。春磔九门，冬礼大，故遍磔於十二门，所以扶阳抑阴之义也。犬属金，冬尽春兴，春为木，故杀金以助木气。）
后汉季冬先腊一日，大傩，（傩，卻之也。）谓之逐疫。（汉旧仪曰： 颛顼氏有三子，生而亡去为疫鬼。一居江水，是为虐鬼；一居若水，是为魍魉蜮鬼；一居人宫室区隅，善惊人小儿。 月令章句曰： 日行北方之宿，北方大阴，恐为所抑，故命有司大傩，所以扶阳抑阴也。 卢植礼记注云： 所以逐衰而迎新。 ）其仪：选中黄门子弟年十岁以上，十二以下，百二十人为侲子。皆赤帻皂制，执大鼗。（汉旧仪曰： 方相帅百隶及童子，以桃弧、棘矢、土鼓，鼓且射之，以赤丸、五穀播洒之。 谯周论语注曰： 以苇矢射之。 薛综曰： 伥之言善，善童幼子也。 侲音振。）方相氏黄金四目，蒙熊皮，玄衣朱裳，执戈扬楯。十二兽有衣毛角。中黄门行之，冗从仆射将之，以逐恶鬼於禁中。夜漏上水，朝臣会，侍中、尚书、御史、谒者、虎贲、羽林郎将执事，皆赤帻陛卫。乘舆御前殿。黄门令奏曰： 伥子备，请逐疫。 於是中黄门倡，伥子和，曰： 甲作食〈歹凶〉，胇胃食虎，雄伯食魅，腾简食不祥，揽诸食咎，伯奇食梦，强梁、祖明共食磔死寄生，委随食观，错断食巨、穷奇、腾根共食蛊。凡使十二神追恶凶，赫汝躯，拉汝幹，节解汝肉，抽汝肺肠。汝不急去，后者为粮。 （东京赋曰： 捎魑魅，斮獝狂。斩委蛇，脑方良。囚耕父於清泠，溺女魃於神潢。残夔魖与罔象，殪野仲而歼游光。 注曰： 魑魅，山泽之神。獝狂，恶鬼。委蛇，大如车毂。方良，草泽神。耕父、女魃皆旱鬼。恶水，故囚溺於水中，使不能为害。夔魖、罔象，木石之怪。野仲、游光，兄弟八人，恒在人閒作怪害也。 孔子曰： 木石之怪夔、罔两，水之怪龙、罔象。 刘昭曰： 木石，山怪也。夔一足，越人谓之山犭巢。罔两，山精，好学人声，而迷惑人。龙，神物也，非所常见，故曰怪。罔象，食人，一名沐〈月厘〉。 埤仓曰： 獝狂，无头鬼。 委音虚。獝音休律反。埤，避移反。）因作方相与十二兽鳷。嚾呼，周遍前后省三过，持炬火，送疫出端门：（东京赋曰： 煌火驰而星流，逐赤疫於四裔。 注曰： 煌，火光。逐，惊走。煌然火光如星驰。赤疫，疫鬼恶者也。 伥子合三行，从东序上，西序下。）门外驺骑传炬出宫，司马阙门门外五营骑士传火弃雒水中。（东京赋注曰： 卫士千人在端门外，五营千骑在卫士外，为三部，更送至雒水，凡三辈，逐鬼投雒水中。仍上天池，绝其桥梁，使不复度还。 ）百官官府各以木面兽能为傩人师讫，设桃梗、郁垒、苇茭毕，执事陛者罢。（山海经曰： 东海中有度朔山，上有大桃树，蟠屈三千里，其卑枝门曰东北鬼门，万鬼出入也。上有二神人，一曰神荼，一曰郁垒，主阅领众鬼之恶害人者，执以苇索，而用食虎。 於是黄帝法而象之。殴除毕，因立桃梗於门户上，画郁垒持苇索，以御凶鬼，画虎於门，当食鬼。）苇戟、桃枝以赐公卿、将军、特进、诸侯云。是月也，立土牛六头於国都郡县城外丑地，以送大寒。（月令章句曰： 是月之昏建丑，丑为牛。寒将极，是故出其物类形象，以示送达之，且以升阳也。 ）
北齐制，季冬晦，选人子弟如汉，合二百四十人。百二十人，赤帻、皂褠衣，执鼗。百二十人，赤布葱褶，执鞞角。方相氏执戈扬楯。又作穷奇、祖明等十二兽，皆有毛角。鼓吹令率之，中黄门行之，粤从仆射将之，以逐恶鬼於禁中。其日戊夜三唱，开诸里门，傩者各集，被服器仗以待事。戊夜四唱，开诸城门，二卫皆严。上水一刻，皇帝常服，即御座。王公执事官一品以下、从六品以上，陪列观。傩者鼓譟，入殿西门，遍於禁内。分出二上閤，作方相与十二兽鳷戏，喧呼周遍，前后鼓譟。出殿南门，分为六道，出於郭外。
河清年中定令，岁十二月半讲武，至晦逐除。二军兵马，右入千秋门，左入万岁门，并永巷南下，至昭阳殿北，二军交。一军从西上閤，一军从东上閤，并从端门南，出阊阖门前桥南，戏射并讫，送至城南郭外罢。
隋制，季春晦，傩，磔牲於宫门及城四门，以攘阴气。秋分前一日，攘阳气。季冬旁磔、大傩亦如之。其牲，每门各用羝羊及雄鸡一。选侲子，如北齐法。冬八队，二时则四队。问事十二人，赤帻褠衣，执皮鞭。工二十二人。其一人方相氏，如周礼。一人为唱师，著皮衣，执棒。鼓角各十人。有司素备雄鸡羝羊及酒，於宫门为坎。未明，鼓譟以入。方相氏执戈扬楯，周呼鼓譟而出，合趣明阳门，分诣诸城门。将出，诸祝师执事，与疈牲焜，磔之（疈，普逼反。）於门，酌酒禳祝。举牲并酒埋之。
大唐制，季冬大傩及州县傩礼，并如开元礼。
