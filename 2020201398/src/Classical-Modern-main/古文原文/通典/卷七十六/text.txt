<strong>礼三十六沿革三十六军礼一</strong>
天子诸侯将出征类宜造禡并祭所过山川（周梁北齐隋大唐）
周制，天子将出征，类於上帝，宜於社，造於祢。肆师为帝位。（帝谓五德之帝，所祭於南郊者。类、宜、造，皆祭名。孔颖达云： 天道远，以事类而祭告之也。社主杀戮，故求便宜。社主阴，万物於此断杀，故曰宜。造，至也，谓至父祖之庙也。言祢者，辞时先从卑，不敢留尊者命也。将出者，谓行幸巡狩。 ）禡於所征之地。（禡，师祭也，为兵祷也，其礼亡。其神盖蚩尤，或云黄帝，又云： 若至所征之地祭者，则以黄帝、蚩尤之神，故亦皆得云禡神也。若田狩，但祭蚩尤而已。 ）受命於祖，以迁庙主载於齐车以行。（告祖以行，示不自专，故言受命。必以迁主行，言必有尊也。）无迁主，以币帛皮珪告於祖祢，遂奉以出，载於齐车以行。每舍奠焉，而后就舍。（以脯醢礼神，乃敢即安也。所告不以出，即埋之。若有迁主，则载迁主而行，此币帛遂埋於阶閒。）反必告，设奠，卒，敛币玉，藏诸两阶之间，乃出，盖贵命也。受成於学。（定兵谋也。）过大山川，则用事焉。（用事，令太祝用祭事告之。 凡告必用牲币，反亦如之 。 牲 当为 制 。）出征执有罪，反，释奠於学，以讯馘告。（释菜奠币，礼先师也。讯馘，所生获断耳者。）诸侯将出征，宜社造祢及无迁主以主命，并如天子之制。
梁天监初，陆琏定军礼，依古制类造等用牲币。帝曰： 宜者请征讨有宜，造者禀谋於庙，类者奉天时以明伐，并明不敢自专。陈币承命可也。 琏不能对。严植之又争之，於是告用牲币，反亦如之。
北齐天子亲征纂严，则服通天冠，文物充庭。有司奏更衣，乃入，冠武弁，左貂附蝉以出。誓讫，择日备法驾，乘木辂，以造於庙。载迁庙主於斋车，以俟行。次宜於社，有司以毛血衅军鼓，载帝社祏主於车，以俟行。次择日陈六军，备大驾，类於上帝。次择日祈后土、神州、岳镇、海渎、源川等。乃为坎盟，督将列牲於坎南，北首。有司於坎前读盟文，割牲耳，承血，皇帝受牲耳，遍授大将，乃寘於坎。又歃血，歃遍，又以寘坎。礼毕，埋牲及盟书。又卜日，建牙旗於墠，祭以太牢。及所过名山大川，有司致祭。将届战所，卜刚日，备玄牲，列军容，设柴於辰地，为墠而禡祭。大司马奠矢，有司奠毛血，乐奏大濩之音。礼毕，彻牲，柴燎。战前一日，皇帝祷祖，司空祷社。战前则各报以太牢。又用太牢赏用命於祖，引功臣入旌门，即神庭而授版焉。又罚不用命於社，即神庭行戮讫，振旅而还。格庙诣社讫，择日行饮至之礼，文物充庭。有司执简，记年号月朔，陈六师凯入格庙之事，饮至策勋之美，用述其功，不替赏典焉。
隋制，天子行幸，有司祭所过名山大川。岳渎以太牢，山川以少牢。若亲征及巡狩，则类上帝、宜社、造庙，还礼亦如之。
大业七年，征高丽。炀帝遣诸将於蓟城南桑乾河上，筑社稷二坛，设方壝，行宜社礼。帝斋於临朔宫怀荒殿，与告官及侍从，各斋於其所。十二卫兵士并斋。帝衮冕玉辂，备法驾。礼毕，御金辂，服通天冠，还宫。又於宫南类上帝，积柴燎坛，设高祖位於东方。帝服大裘而冕，乘玉辂，祭奠玉帛，并如宜社。诸军受胙毕，帝就位，观燎，乃出。将发，帝御临朔宫，亲授节度，遂出。（其大驾，具出师仪篇。）是岁，行幸观海镇，於秃黎山为坛，祠黄帝，行禡祭。皇帝及诸陪祭近侍官诸军将，皆斋一宿。有司供帐设位，为埋坎神座西北，内壝之外。建二旗於南门外。以熊席设帝轩辕神座於壝内。皇帝出次入门，群官定位，皆再拜奠。礼毕，还行宫。
大唐制，车驾行幸及亲征，有司类宜造禡，如开元礼。
軷祭（周后周隋大唐）
周制，天子将出师，大驭掌驭玉辂以祀。及犯軷，王自左驭，驭下祝，登，受辔，犯軷，遂驱之。（行山曰軷。犯之者，封土为山象，以菩刍棘柏为神主。既祭之，以车轹之而去，喻无险难也。春秋传曰： 跋涉山川。 自，由也。王由左驭，禁制马使不行也。軷音蒲末反。菩音负。）及祭，酌仆。仆左执辔，右祭两轵，祭軓，乃饮。（轵谓两轊，軓谓车轼前也。轊音卫，軓音犯。）
后周迎太白，出国门而軷祭。
隋制，皇帝行幸亲巡狩则軷祭。其礼，有司於国门外，委土为山象，设埋埳。有司刳羊，陈俎豆。驾将至，委奠币，荐脯醢，加羊於軷，西首。又奠酒解羊，并馔埋於埳。驾至，太仆祭两轵及軓前，乃饮，授爵，遂轹軷上而行。
大唐车驾亲征，如开元礼。
天子诸侯四时田猎（周宋梁陈北齐后周隋大唐）
周制，天子诸侯无事，则岁行蒐苗狝狩之礼。
仲春教振旅，司马以旗致民，平列阵，如战之阵。（以旗者，立旗期民於其下也。兵者凶事，不可空设，因蒐狩而习之。凡师，出曰治兵，入曰振旅，皆习战也。四时各教民以其一焉。春习振旅，兵入收众，专於农。平犹正也。）王执路鼓，诸侯执鼖鼓，军将执晋鼓，师帅执提，旅帅执鼙，卒长执铙，两司马执铎，公司马执镯，（鼓人职曰： 以路鼓鼓鬼享，以鼖鼓鼓军事，以晋鼓鼓金奏，以金铙止鼓，以金铎通鼓，以金镯节鼓。 提谓马上鼓，有曲木提持鼓立马髦上者，故谓之提。杜子春云： 公司马谓五人为伍伍之司马也。 郑玄谓： 王不执鼖鼓，尚之於诸侯也。伍长，谓之公司马者，虽卑，亦同其号。 鼖音坟。）以教坐作进退疾徐疏数之节。（习战法。）遂以蒐田，有司表貉，誓民，鼓，遂围禁。火弊，献禽以祭社。（春田为蒐。有司，大司徒也，掌大田役，治徒庶之政令。表貉，立表而貉祭也。誓民，誓以犯田法之罚也。誓曰： 无干车，无自后射。 立旌遂围禁。火弊，火止也。春田主用火，因焚莱除陈草，皆杀而火止。献犹致也。田止，虞人植旌，众皆献其所获禽焉。诗云： 言私其豵，献肩于公。 春田主祭社者，土方施生也。貉读为禡。）
仲夏教茇舍，如振旅之阵。群吏撰车徒，读书契，辨号名之用。帅以门名，县鄙各以其名，家以号名，乡以州名，野以邑名，百官各象其事，以辨军之夜事。其他皆如振旅。（茇舍，草止之也，军有草止之法。读书契，以簿书校录军实之凡要。号名者，徽识所以相别也。乡遂之属谓之名，家之属谓之号，百官之属谓之事。在国以表朝位，在军又象其制而为之，以备死事。夜事，戒夜守之事。）遂以苗田，如蒐之法。车弊，献禽以享礿。（夏田为苗，择取不孕任者，若治苗去不秀实者云。车弊，驱兽之车止也。夏田主用车，示所取物希，皆杀而车止。礿，宗庙之夏祭也。冬夏田主於祭宗庙者，阴阳始起，象神之在内。）
仲秋教治兵，如振旅之阵。王载太常，诸侯载旂，军吏载旗，师都载旃，乡遂载物，郊野载旐，百官载旟，各书其事与其号焉。其他皆如振旅。（军吏，诸军帅也。师都，遂大夫也。乡遂，乡大夫也。或载旃，或载物，众属军吏，无所将也。郊谓乡遂之州长、县正以下也。野谓公邑大夫。载旐者，以其将羡卒也。百官，卿大夫也。载旟者，以其属卫王也。凡旌旗，有军众者画异物，无者帛而已。书当为画，皆画以云气。）遂以狝田，如蒐田之法。罗弊，致禽以祀祊。（秋田为狝。狝，杀也。罗弊，网止也。秋田主用网，中杀者多也，皆杀而网止。祊当为方。秋田主祭四方，报成万物。诗云 以社以方 。）
仲冬教大阅。（春辨鼓铎，夏辨号名，秋辨旗物，至冬大阅，简军实。）虞人莱所田之野，为表，百步则一，为三表；又五十步为一表。田之日，司马建旗於后表之中，群吏以旗物鼓铎镯铙，各帅其民而致。质明弊旗，诛后至者。乃陈车徒如战之阵，皆坐。（虞人莱所田之野，芟除其草莱，为可阵之处。后表之中，五十步表之中央。表，所以识正行列也。四表积二百五十步，左右之广当容三军，步数未闻。致，致之司马。质，正也。弊，仆也。皆坐，当听誓。）群吏听誓於阵前。斩牲以左右徇阵曰： 不用命者斩之。 （群吏，诸军帅也。阵前，南面乡表也。月令： 季秋，天子教於田猎，以习五戎。 司徒搢朴，北面以誓之。此大阅礼，实正岁之仲冬，而说季秋之政，於周为仲冬，为月令者失之矣。斩牲者，小子也。凡誓之大略，甘誓、汤誓之属是也。）中军以鼙令鼓，鼓人皆三鼓，司马振铎，群吏作旗，车徒皆作。鼓行鸣镯，车徒皆行，及表乃止。三鼓摝铎，群吏弊旗，车徒皆坐。（中军，中军之将也。天子六军，三三而居一偏。群吏既听誓，各复其）（部曲。中军之将令鼓鼓，以作其士众之气。鼓人者，中军之将、师帅、旅帅也。司马振铎以作众。作，起也。既起，鼓人击鼓以行之，伍长鸣镯以节之。伍长一曰公司马。及表，自后表前至第二表。三鼓者，鼓人也。摝读如涿鹿之鹿。掩上振之为摝。摝者，止行息气也。司马法曰： 鼓声不过阊，鼙声不过阘，铎声不过琅。 阊音吐刚反。阘音吐答反。）又三鼓，振铎作旗，车徒皆作。鼓进鸣镯，车骤徒趋，及表乃止，坐作如初。（趋者，赴敌尚疾之渐。春秋传曰 先人有夺人之心 。及表，自第二前至第三表。）乃鼓，车驰徒走，及表乃止。（及表，自第三前至前表。）鼓戒三阕，车三发，徒三刺。（鼓戒，戒攻敌也。鼓一阕，车一转，徒一刺，三而止，象服敌。）乃鼓退，鸣铙且卻，及表乃止，坐作如初。（铙所以止鼓也。军退，卒长鸣铙以和众。鼓人为止之。退，自前表至后表。鼓铎则同，习战之礼，出入一也。异者，废镯而鸣铙。）遂以狩田：以旌为左右和之门，群吏各帅其车徒以叙和出，左右陈车徒，有司平之。旗居卒閒以分地，前后有屯百步，有司巡其前后。险野，人为主；易野，车为主。（冬田为狩，言守取之无所择也。军门曰和，今谓之垒门，立两旌以为之。叙和出，用次第出和门也。左右，或出而左，或出而右。有司平之，乡师居门，正其出入之行列也。旗，军吏所载也。分地，调其部曲疏数。前后有屯百步，车徒异群相去之数也。车徒毕出於和门，乡师又巡其行阵。郑众云： 险野，人为主，人居前。易野，车为主，车居前。 ）既阵，乃设驱逆之车，有司表貉於阵前。（驱，驱出禽兽，使趋田者也。逆，逆要不得令走。设此车者，田仆也。）中军以鼙令鼓，鼓人皆三鼓，群司马振铎，车徒皆作。遂鼓行，徒衔枚而进。（群司马，两司马也。枚状如箸，衔之，有繣结项中。军法止语，为相疑惑也。）天子杀则下大緌，诸侯杀则下小緌。（緌，有虞氏之旌旗也。下谓弊之。）大夫杀则止佐车，佐车止则百姓田猎。（佐车，驱逆之车。）大兽公之，小禽私之，获者取左耳。（郑众云： 大兽公之，输之於公；小禽私之，以自畀也。 获得禽兽者，取其左耳，当以计功多少。畀音必二反。）及所弊，鼓皆駴，车徒皆譟。（及所弊，至所弊之处。田所当於止也。天子诸侯蒐狩有常，至其常处，吏士鼓譟，象攻敌克胜而喜也。疾雷击鼓曰駴。譟，驩也。书曰 前师乃鼓｛付鼓｝譟 ，亦谓喜也。駴音骇。｛付鼓｝音符。）徒乃弊。命致禽馌兽於郊，入献禽以享烝。（徒乃弊，徒止也。冬田主用众，物多，众得取也。致禽馌兽於郊，聚所获禽，因以祭四方之神於郊。月令季秋 天子既田，命主祠祭禽於四方 是也。入又以禽祭宗庙。）
说曰：天生五材，人并用之，废一不可，谁能去兵。历代以来，祸乱之作，非武不定，是以君子习之。孔子曰： 不教民战，是谓弃之。 王制曰： 天子诸侯无事而不田，曰不敬。田不以礼，曰暴天物。 左氏传曰： 春蒐、夏苗、秋狝、冬狩，皆於农隙以讲事。 三年治兵，入而振旅，归而饮至，以数军实。昭文章，明贵贱，辨等列，顺少长，习威仪也。 穀梁传曰： 因蒐狩以习用武事，礼之大者也。艾兰以为防，（兰，香草也。防，为田之大限。）置旃以为辕门，（旃，旌旗之名，通帛为旃。辕门，昂车以其辕表门。）以葛覆质以为槷，（质，椹也。槷，门中臬也。葛或为褐。槷，五结反。）流旁握，御击者不得入。（流旁握，谓车两轊头，各去门边容握。握，四寸也。击挂者则不得入门。）车轨尘，（尘不出辙。）马候蹄，（发足相应，迟疾相投。）掩禽旅，（掩取众禽。）御者不失其驰，然后射者能中。（不失驰骋之节。）过防弗逐，不从奔之道也。（战不逐奔之义。）面伤不献，（嫌诛降。）不成禽不献。（恶虐幼小。）禽虽多，天子取三十焉。一为乾豆，（谓自左膘而射，达於右腢，为上等。腢，膊前骨也，音虞，又五口反。）二为宾客，（谓射右耳本，为次等。）三为充君之庖。（谓射左髀达於右〈骨｛幺月｝〉，为下等。）其馀与士众以习射於射宫。（取三十以供乾豆、宾客、君之庖。射宫，泽宫。）射而中，田不得禽则得禽；射而不中，田得禽则不得禽。是以知古之贵仁义而贱勇力也。 （射以不争为仁，揖让为义。）
宋文帝元嘉二十五年闰二月，大蒐於宣武场。主司列奏申摄，克日校猎，百官备办。设行宫殿便座武帐於幕府山南冈，设王公百官便座幔省如常仪，设南北左右四行旌门。建旗以表获车。殿中郎一人典获车，主者二人收禽，吏二十四人配获车十二两。校猎之官著葱褶，有带。二品以上拥刀，备槊麾幡，三品以下带刀，皆骑乘。将领部曲先猎一日，布围。领军将军一人督右甄；护军将军一人督左甄；大司马一人居中，董正诸将，悉受节度。殿中郎率获车部曲，在大司马之后。尚书仆射以下诸官曹令史等，督摄纠司，校猎非违。至日，会於宣武场，列为重围。设留守填街位於云龙门外，内官道北，外官道南，以西为上。设从官位於云龙门内，大官阶北，小官阶南，以西为上。设先置官位於行上车门外，内官道西，外官道东，以北为上。设先置官还位於广莫门外道之东西，以南为上。校猎日平旦，正直侍中奏严。上水一刻，奏 槌一鼓 ，为一严。上水二刻，奏 槌二鼓 ，为再严。殿中侍御史奏开东中华云龙门，引仗为小驾卤簿。百官非校猎之官，著朱服，集列广莫门外。留守填街后部从官就位；前部从官依卤簿；先置官先行。上水三刻，奏 槌三鼓 ，为三严。上水四刻，奏 外办 。正次直侍中、散骑常侍、给事黄门侍郎、散骑侍郎、军校，剑履进夹上閤。正直侍中负玺，通事令史带龟印中书之印。上水五刻，皇帝出。著黑介帻单衣，乘辇。正直侍中负玺陪乘，不带剑。殿中侍御史督摄黄麾以内。次直侍中、次直黄门侍郎护驾在前。又次直侍中佩信玺、行玺，与正直黄门侍郎从护驾在后。不鸣鼓角，不得諠譁，以次引出，警跸如常仪。车驾出，赞陛者再拜。皇太子入守。车驾将至，威仪唱引先置前部从官就位，再拜。车驾至行殿前回辇，正直侍中跪奏： 降辇。 次直侍中称制曰： 可。 正直侍中俯伏起。皇帝降辇登御座，侍臣升殿。直卫鈒（所立反）戟武贲，毛头文衣鹖尾，以次列阶。正直侍中奏： 解严。 先置从驾百官还便座幔省。皇帝若亲射禽，变服戎服，如校猎仪。内外从官及武贲悉变服，鈒戟抽鞘，以备武卫。黄麾内官，从入围里。列置部曲，广张甄围，旗鼓相见，衔枚而进。甄周围会，督甄令史奔骑号法施令曰： 春禽怀孕，蒐而不射；鸟兽之肉不登於俎，不射；皮革齿牙骨角毛羽不登於器，不射。 甄会。大司马鸣鼓蹙围，众军鼓譟警角，至宣武场止。大司马屯北旌门，二甄帅屯左右旌门，殿中中郎率获车部曲入次北旌门内之右。皇帝从南旌门入射禽。谒者以获车收载，还陈於获旗之北。王公以下以次射禽，各送诣获旗下，付收禽主者。事毕，大司马鸣鼓解围复屯，殿中郎率其属收禽，以实获车，奉车奉充庖厨。正厨置樽酒俎肉於中逵，以犒飨校猎众军。至晡，正直侍中量宜奏严，从官还著朱服，鈒戟复鞘。再严，先置官先还。三严后二刻，正直侍中奏： 外办。 皇帝著黑介帻单衣。正次直侍中、散骑常侍、给事黄门侍郎、军校进夹御座。正直侍中跪奏： 还宫。 次直侍中称制曰： 可。 正直侍中俯伏起。乘舆登辇还，卫从如常仪。大司马鸣鼓散屯，以次就舍。车驾将至，威仪唱引留守填街先置前部从官就位，再拜。车驾至殿前回辇，正直侍中跪奏： 降辇。 次直侍中称制曰： 可。 正直侍中俯伏起。乘舆降入。正直次直侍中、散骑常侍等从至閤。正直侍中奏： 解严。 内外百官拜表问讯讫，罢。
梁陈并依宋仪。其异者，置行殿於幕府山南冈，并设王公百官幕。先猎一日，遣马骑布围。左领军将军督左，右领军将军督右，大司马董正诸军。猎日，侍中三奏，一奏搥一鼓，为一严，三严讫，引仗为小驾卤簿。皇帝乘马戎服，从者悉绛衫帻，黄麾警跸，鼓吹如常仪。猎讫，宴会享劳，比校多少。戮一人以惩乱法。会毕，还宫。
北齐春蒐礼：有司规大防，建获旗，以表获车。前一日，命布围。领军将军一人，督左甄；护军将军一人，督右甄；大司马一人，居中，节制诸军。天子陈小驾，服通天冠，乘木辂，诣行宫。将亲禽，服戎服，鈒戟者皆严。武卫张甄围，旗鼓相见，衔枚而进。甄常开一方，以令三驱。围合，吏奔骑令曰： 鸟兽之肉不登於俎者，不射；皮革齿牙骨角毛羽不登於器者，不射。 甄合，大司马鸣鼓促围，众军鼓譟鸣角，至期处而止。大司马屯北旌门，二甄帅屯左右旌门。天子乘马，从南旌门入，亲射禽。谒者以获车收禽，载还，陈於获旗之北。王公以下以次射禽，皆送旗下。事毕，大司马鸣鼓解围，复屯。殿中郎率其属收禽，以实获车。天子还行宫，命有司每禽择取三十，一曰乾豆，二曰宾客，三曰充君之庖。其馀即於围下量犒将士。礼毕，改服，鈒者韬刃而还。夏苗、秋狝、冬狩，礼皆同。
后周仲春教振旅，大司马建大麾於莱田之所。乡稍之官，以旗物鼓铎钲铙，各帅其人而致。诛其后至者。建麾於后表之军中，以集众庶。质明，偃麾，诛其不及者。乃陈徒骑，如战之阵。大司马北面誓之。军中皆听鼓角，以为进止之节。田之日，於莱之北，建旗为和门。诸将帅徒骑序入其门，有司居门，以平其人。既入而分其地，险野则徒前而骑后，易野则骑前而徒后。既阵，皆坐，乃设驱逆骑，有司表禡於前。以太牢祭黄帝轩辕氏，於狩地为墠，建二旗，列五兵於座侧，行三献礼。遂蒐田，致禽以祭社。仲夏教茇舍，遂苗田。仲秋练兵狝田。仲冬大阅，遂狩。其致禽享礿教习之仪，并如古周法。
隋大业三年，炀帝在榆林，突厥启人及西域、东胡君长并来朝贡。帝欲示以甲兵之盛，乃命有司陈冬狩之礼。诏虞部量拔延山南北周二百里，并立表记。前狩二日，兵部建旗於表所。五里一旗，分为四十军，军万人，骑五千匹。前一日，诸将各帅其军，集於旗下。鸣鼓，后至者斩。诏四十道使，并扬旗建节，分申佃令，即留军所监猎。布围，围阙南面，方行而前。帝服紫葱褶、黑介帻，乘闟猪车，（车饰如木辂，重辋缦轮，虬龙绕毂，汉东京卤簿所谓猎车。）驾六黑骝。太常陈鼓笳铙箫角於帝左右，各百二十。百官戎服骑从，鼓行入围，诸将并鼓行赴围。乃设驱逆骑千有二百。闟猪停軔，有司敛大緌；王公以下，皆整弓，陈於驾前，有司又敛小緌。乃驱兽出，过於帝前。初驱过，有司整御弓矢以前，待诏。再驱过，备身将军奉进弓矢。三驱过，帝乃从禽，鼓吹皆振，左而射之。每驱必三兽以上。帝发，抗大緌。次王公发，抗小緌。次诸将发射，则无鼓，驱逆之骑乃止。然后三军四夷百姓皆猎。凡射兽，自左膘而射，达於右腢，（五口反。）为上等。达右耳本，为次等。自左髀达於右〈骨｛幺月｝〉，为下等。群兽相从，不得尽杀。已伤之兽，不得重射。又逆向人者，不射其面。出表者不逐之。田将止，虞部建旗於围内。从驾之鼓及诸军鼓俱振，卒徒皆譟。诸获禽者，献於旗所，致其左耳。大兽公之，以供宗庙，使归腊於京师。小兽私之。
大唐高祖武德五年十二月，幸泾阳之华池校猎。谓群臣曰： 今日畋乐乎？ 谏议大夫苏代长进曰： 陛下游猎，薄废万机，不满十旬，未为大乐。 高祖色变，既而笑曰： 狂发耶？ 代长曰： 为臣私计，即狂；为陛下国计，即忠。 
贞观十六年十二月，狩於骊山。时阴寒晦冥，围兵断绝。上乘高遥见之，欲舍其罚，恐亏军令，乃回辔入谷以避之。
永徽元年冬，出猎，在路遇雨。因问谏议大夫谷那律曰： 油衣若为得不漏？ 对曰： 能以瓦为之，必不漏矣。 上大悦。因此不复出猎。
先天元年十一月，猎於骊山之下。（侍中魏知古上诗谏曰： 尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未及去，翾飞岂暇翔。非熊从渭水，瑞翟想陈苍。此欲诚难纵，兹游不可常。子云陈羽猎，僖伯谏渔棠。得失鉴齐楚，仁恩念禹汤。雍熙谅在宥，亭毒匪多伤。辛甲今为史，虞箴遂孔彰。 手制曰： 所进十韵，三复研精，良增叹美。予时因暇景，为苗而畋，开一面之罗，展三驱之礼。无情校猎，但慕前禽。卿有箴规，辅予不逮。今赐物五十段，以申劝奖。 ）
开元三年十月，大蒐於岐州凤泉汤。属夜雪天寒，其围兵并放散，各赐布一端，绵一屯。其蒐狩之制，具开元礼。
出师仪制
（扬兵讲武附周汉后汉魏晋东晋宋后魏北齐隋大唐）
周制，大司马制军诘禁以纠邦国。若大师，则掌其戒令，涖太卜，帅执事涖衅主及军器。（大师，王出征伐也。涖，临也。主谓迁庙之主及社主在军者也。军器，鼓铎之属。凡师既受甲，迎主於庙及社主，祝奉以从。杀牲以血涂主及军器，皆神明之。司马法曰： 上卜下谋，是谓参之。 ）及致，建大常，比军众，诛后至者。（致谓乡师致民於司马也。比，校次之。）司兵掌五兵五盾。（五兵者，戈、殳、戟、酋矛、夷矛。五盾，干橹之属也。）及授兵，从司马之法以颁之。（师旅卒两人数，所用多少。）司戈盾掌戈盾之物而颁之。（分与受用者。）授贰车戈盾，建乘车之戈盾，授旅贲及虎士之戈盾。军行，兵车不式。（尚威武，不崇敬。）武车绥旌。（武车亦革辂也。取其建戈，即云兵车；取其威猛，即云武车。旌谓车上旗幡也。绥谓垂舒。）凡军旅会同，合其车之卒伍，而比其乘，属其右。（合、比、属，谓次第相安习也。车亦有卒伍。）戎仆掌驭戎车，掌王倅车之政，正其服。犯軷如玉辂之仪。虎贲氏掌先后王而趋以卒伍。（王出，将虎贲士居前后，虽群行，亦有局分。）旅贲氏掌执戈盾，夹王车而趋。左八人，右八人。车止则持轮。太仆则自左驭而前驱，及赞王鼓。（王通鼓，佐击其馀面。）
前有水则载青旌，前有尘埃则载鸣鸢，前有车骑则载飞鸿，前有士师则载虎皮，前有挚兽则载貔貅。（载谓举旌首以警众也。礼，君行师从，卿行旅从。前驱举此，则士众知所有。所举各以其类象之。青，青雀，水鸟也。鸢鸣则天将风，风生埃起。鸿取飞有行列也。士师谓兵众也。虎取其有威勇。貔貅亦挚兽。书曰 如虎如貔 。）行，前朱鸟而后玄武，左青龙而右白虎，招摇在上，急缮其怒，（以此四兽为军阵，象天也。急犹坚也。缮读曰劲。又画招摇星於旌旗上，以起居坚劲，军之威怒，象天帝也。招摇星在北斗杓端，主指者。）进退有度。（度谓伐与步数。）
挈壶氏掌挈壶以令军井，挈辔以令舍，挈畚以令粮。（郑众云： 挈壶以令军井，谓为军穿井，井成，挈壶悬其上，令军中士众皆望见，知此下有井。壶所以盛饮，故以壶表井。挈辔以令舍，亦悬辔於所当舍止之处，使军望见，知当舍止於此。辔所以驾舍，故以辔表舍。挈畚以令粮，亦悬畚於其所当廪假之处，令军望见，知当廪假於此下也。畚所以盛粮之器，故以畚表廪。军中人多，车骑杂会讙嚣，号令不能相闻，故各以其物为表，省烦便事也。 ）凡军事，悬壶以序聚柝。（郑众云： 悬壶以为漏，以序聚柝，以次更聚击柝备守。 郑玄谓 击柝，两木相敲，行夜时也。 ）
及战，司马巡阵，视事而赏罚。（事谓战功也。）若师有功，则左执律，右秉钺，以先恺乐献於社。（功，胜也。律所以听军声，钺所以为将威也。先犹导也。兵乐曰恺。献功於社也。故城濮之战，春秋左氏传曰： 振旅恺以入於晋。 ）若师不功，则厌而奉主车。（郑众云： 厌谓厌冠，丧服也。军败则以丧礼，故秦伯之败於殽也，春秋传曰： 秦伯素服郊次，向师而哭 。 郑玄谓： 厌，伏冠也。奉犹送也。送主归於庙与社。 ）王吊劳士庶子，则相。（师败，王亲吊士庶子之死者，劳其伤者。庶子，卿大夫之子从军者。或谓之庶士。）
汉兴，设南北军之备外，命天下郡国选能引强、蹶张、材力、武猛者，以为轻车、骑士、材官、楼船。常以立秋后郊礼毕，斩牲於东门，以荐陵庙，肄孙吴兵法六十四阵。每十月，都课试金革骑士，各有员数。如有寇警，平地用车骑，山阻用材官，水泉用楼船。孝文纳晁错之策，以为军之胜负定於内，有事则可以应於外，颇祖周司马法、齐寄政之制，（管子寓军令。）徙人於边，以起军伍。元帝用贡禹议，始罢角抵戏。
后汉初，立秋之日，白郊礼毕，始扬威武，斩牲於郊东门，以荐陵庙。其仪：乘舆御戎辂，白马朱鬛，躬执弩射牲。（牲用鹿麛。）太宰令、谒者各一人，载以获车，驰驷送陵庙。还宫，遣使者赍束帛以赐武官。武官肄兵，习战阵之仪、斩牲之礼，名曰 貙刘 。兵、官皆肄孙、吴兵法六十四阵。既还，公卿以下陈雒阳街，乘舆到，公卿已下拜，天子下车，公卿亲识颜色，然后还宫。（古语曰：在车下，则准此时施，汉代以为常。）
灵帝中平五年，以天下黄巾贼起，大发四方兵，讲武耀兵於平乐观。以小黄门蹇硕为上军校尉，武贲中郎将袁绍为中军校尉，屯骑校尉鲍鸿为下军校尉，议郎曹操为典军校尉，赵融为助军左校尉，冯芳为助军右校尉，谏议大夫夏牟为左校尉，淳于琼为右校尉。凡八人，皆统於硕。起太坛，上建十二重五采华盖，高十丈。坛东北为小坛，复建九重华盖，高九丈。列步骑兵士数万人，结营为阵。天子亲出临军，驻大华盖下；大将军何进驻小华盖下。礼毕，帝躬擐甲介马，称 无上将军 ，行阵三匝，还。
献帝建安二十一年，有司奏： 古四时讲武。按汉西京承秦制，三时不讲。唯十月都试金革。今兵戈未偃，士众素习，可无四时讲武，但以立秋择吉日，大朝车骑，号曰阅兵。上合礼名，下承汉制。 是冬阅兵，魏王曹操亲执金鼓以令进退。
延康元年，曹丕嗣魏王。其年秋，阅兵於郊，公卿相仪，王御华盖，亲执金鼓之节。
魏明帝太和元年十月，阅兵於东郊。
晋武帝泰始四年、九年、咸宁元年、太康四年、六年冬，皆自临宣武观，大阅，习众军。然不自令进退。自惠帝以后，其礼遂废。
东晋元帝诏左右卫及诸营教习，依大习仪。成帝咸和中，诏内外诸军戏於南郊之场，故其地因名斗场。自后蕃镇桓、庾诸方伯，往往阅习，然朝廷无事焉。
宋文帝依故事肄习众军，兼用汉魏之礼。其后以时讲武於宣武堂。
后魏明帝永兴五年以九月十月之交，亲行貙刘之礼。孝成帝和平三年，因岁除大傩，遂耀兵示武。更为制，令步兵陈於南，骑士陈於北，各击钟鼓，以为节度。其步兵所衣，青赤黑黄，别为部队。楯槊矛戟相次周回转易，以相赴就。有飞龙腾蛇之变，为函箱鱼鳞四门之阵，凡十馀法。跪起前卻，莫不应节。阵毕，南北二军皆鸣鼓角，众尽大譟。各令骑将六千人去来挑战，步兵更进退以相拒击，南败北捷，以为盛观。自后以为常。
北齐常以季秋，皇帝讲武於都外。有司先芟莱野为场，为二军进止之节。又别墠於北场，舆驾停观。遂命将教众为战场之法。凡为阵，少者在前，长者在后。其还，则长者在前，少者在后。长者持弓矢，短者持旌旗。勇者持钲鼓刀楯为前行，战士次之，槊者次之，弓箭为后行。将帅先教士目，使习见旌旗指麾之踪，发起之意，旗卧则跪。次教士耳，使习听金鼓动止之节，声鼓则进，鸣金则止。次教士心，使知刑罚之苦，赏赐之利。次教士手，使习持五兵之便，战斗之备。次教士足，使习跪起及行崄泥之涂。前五日，皆请兵严於场所，依方色建旗为和门。都墠之中及四角，皆建五采牙旗。应讲武者，各集於其军。戎鼓一通，军士皆严备。二通，将士擐甲。三通，步军各为直阵，以相俟。大将各处军中，立旗鼓下。有司陈小驾卤簿，皇帝武弁，乘革辂，大司马介胄乘马，奉引入行殿。百司陪列。位定，二军迭为客主。先举为客，后举为主。从五行相胜法，为阵以应之。
隋大业七年，征辽东。众军将发，御临朔宫，亲授节度。每军，大将、亚将各一人。骑兵四十队，队百人。（百人置一纛。十队为一团，团有偏将一人。第一团，皆青丝连明光甲、铁具装、青缨拂，建狻猊旗。第二团，绛丝连朱犀甲、兽文具装、赤缨拂，建貔貅旗。第三团，白丝连明光甲、铁具装、素缨拂，建辟邪旗。第四团，乌丝连玄犀甲、兽文具装、黑缨拂，建六駮旗。前部鼓吹一部：大鼓、小鼓及鼙、长鸣、中鸣等各十八具，鼓、金钲各二具。后部铙吹一部：铙二面，歌箫及笳各四具，节鼓一面，筚篥、横笛各四具，大角十八具。）又步卒八十队，分为四团。团有偏将一人。（第一团，每队给青隼荡幡一。第二团，每队黄隼荡幡一。第三团，每队苍隼荡幡一。第四团，每队乌隼荡幡一。长槊楯弩及甲毦等，各称兵数。）受降使者一人，（给二马轺车一乘，白兽幡及节每一，骑吏三人，车辐白从十二人。）承诏慰抚，不受大将制，战阵则为监军。
军将发，候大角一通，步卒第一团出营东门，东向阵。第二团出营南门，南向阵。第三团出营西门，西向阵。第四团出营北门，北向阵。阵四面团营，然后诸团严驾立。大角三通，则铙鼓俱振，骑第一团引行，队閒相去各十五步。次第二团。次前部鼓吹。次弓矢一队，合二百骑。建蹲兽旗，瓟槊二张，大将在其下。次〈革延〉马二十匹，次大角，次后部铙吹。次第三团，次第四团，次受降使者。次及辎重戎车散兵等，亦有四团。第一辎重出，收东面阵，分为两道，夹以行。第二辎重出，收南面阵，夹以行。第三辎重出，收西面阵，夹以行。第四辎重出，收北面阵，夹以行。亚将领五百骑，建腾豹旗，殿军后。
至营，则第一团骑阵於东面，第二团骑阵於南面，鼓吹翊大将军居中，驻马南向，第三团骑阵於西面，第四团骑阵於北面，合为方阵。四面外向，步卒翊辎重入於阵内，以次安营。营定，四面阵者引骑入营。亚将率骁骑游奕督察。其安营之制，以车外布，閒设马枪，次施兵幕，内安杂畜。事毕，大将、亚将等各就牙帐。马步队与军中散兵，交为两番，五日而代。
於是每日遣一军发，相去四十里，连营渐进。二十四日续发而尽。首尾相继，鼓角相闻，旌旗亘九百六十里。天子六军次发，两部前后先置，又亘八十里。通诸道合三十军，亘千四十里。
诸军各以帛为带，长尺五寸，阔二寸，题其军号为记。御营内者，合十二卫、三台、五省、九寺，并分隶内外前后左右六军，亦各题其军号，不得自言台省。王公以下，至於兵丁冢隶，悉以帛为带，缀於衣领，名 军记带 。诸军并给幡数百，有事使人交相去来者，执以行。不执幡而离本军者，他军验军记带，知非本部兵，则所在斩之。
大唐显庆二年十一月二十一日，讲武於滍水之南，行三驱之礼。上设次於尚书台以观之。（时许州长史封道弘奏言： 后汉南郡太守马融讲尚书於此，因以为名。今请改为讲武台。 从之。）五年三月八日，又讲武於并州城北。上御飞阁，引群臣临观之。左卫大将军张延师为左军，左右骁武等六卫、左羽林骑士属焉；左武候大将军梁建方为右军，左右威领武候等六卫、右羽林骑士属焉。一鼓而誓众，再鼓而整列，三鼓而交前。左为曲直圆锐之阵，右为方锐直圆之阵。三挑而五变，步退而骑进，五合而各复位。许敬宗奏曰： 延师整而坚，建方敢而锐，皆良将也。 上曰： 讲阅者，安不忘危之道也。梁朝衣冠甚盛，人物亦多，侯景以数千人渡江，一朝瓦解。武不可黩，又不可弃，此之谓也。 
武太后圣历二年，欲以季冬讲武，有司延入孟春。时王方庆上疏曰： 谨按礼记月令： 孟冬之月，天子命将帅讲武，习射御角力。 此乃三时务农，一时讲武，盖王者常事，安不忘危之道也。孟春之月，不可称兵。兵者，干戈甲胄之总名。兵，金也，金性克木，春盛德在木，金气以害盛德，逆生气。 孟春行冬令，则水潦为败，雪霜大挚，首种不入 。按蔡邕月令章句： 太阴休，少阳尚微，而行冬令以导水气，故水潦至而败生物也。雪霜大挚，折伤者也。太阴干时，雨雪而霜，故伤首种。 （种谓宿麦也。麦以秋种，故谓之首种。入，收也。为沍寒所伤，故至春不长。今月令首种稷，非麦。）今孟春讲武，是行冬令，以阴政犯阳气，害发生之德。臣恐水潦败物，雪霜损稼，宿麦不登，无所收入也。请至明年孟冬教习，以顺天道。 从之。
先天二年十月十三日，讲武於骊山之下。征兵二十万，戈铤金甲，照耀天地。列大阵於长川，坐作进退，以金鼓之声节之。玄宗亲擐戎服，持大鎗，立於阵前。兵部尚书郭元振，以亏失军容，坐於纛下，将斩之。宰臣刘幽求、张说跪於马前，谏曰： 元振翊戴上皇，有大功於国，虽违军令，不可加刑。伏愿宽宥。 乃舍之，配流新州。给事中知礼仪唐绍，以草军仪有失，斩之。（上既怒唐绍，众情犹冀宽之。会右金吾将军李邈，遽请斩之。时人皆痛惜绍而深咎邈。寻有制罢邈官，遂摈废终身。）薛讷为左军节度。众以元帅及礼官得罪，诸节部颇亦失序，唯讷及解琬军不动。上令轻骑召讷等，至军门，不得入。礼毕，特加慰劳。
命将出征（汉魏北齐后周隋大唐）
汉高帝初为汉王，都汉中。将还定三秦，择良日，斋戒，设坛场，具礼，拜韩信为大将军。部署诸将，东出陈仓，收秦地。
魏故事，遣将出征，符节郎授节钺，跪而推毂。
北齐命将出征，则太卜诣庙，灼龟，授鼓旗於庙。皇帝陈法驾，服衮冕，至庙，拜於太祖。遍告讫，降就中阶，引上将，操钺授柯，曰： 从此上至天，将军制之。 又操斧授柯，曰： 从此下至泉，将军制之。 将军既受斧钺，对曰： 国不可从外理，军不可从中制。臣既受命，有鼓旗斧钺之威，愿假一言之命於臣。 帝曰： 苟利社稷，将军裁之。 将军就车，载斧钺而出。皇帝推毂度阃，曰： 从此以外，将军制之。 
后周制，大将出征，遣太祝以羊一，祭所过名山大川。明帝武成元年，吐谷浑寇边。帝戎服乘马，遣大司马贺兰祥讨之。告於太祖之庙，司宪奉钺，进授大将。大将拜受，以授从者。礼毕，出受甲兵。
隋制，皇太子亲戎，及将军出师，则以豭肫一衅鼓，皆告社庙。受斧钺讫，不得反宿於家。开皇八年，晋王广将伐陈，内史令李德林摄太尉，告於太庙。礼毕，命有司宜於太社。二十年，太尉晋王广又北伐突厥。次河上，禡祭轩辕黄帝以太牢制币，陈甲兵，行三献之礼。
大唐之制，如开元礼。
宣露布（后魏隋大唐）
后魏每攻战克捷，欲天下闻知，乃书帛，建於漆竿上，名为露布，自此始也。其后相因施行。
隋文帝开皇中，诏太常卿牛弘撰宣露布礼。及九年平陈，元帅晋王以驿上露布。兵部奏，请依新礼。集百官、四方客使等，并赴广阳门外，服朝衣，各依其列。内史令称有诏，在位者皆拜。宣讫，拜，蹈舞者三，又拜而罢。
大唐每平荡寇贼，宣露布。其日，守宫量设群官次。露布至，兵部侍郎奉以奏闻。仍集文武群官、客使於东朝堂，中书令宣布，具如开元礼。（武德元年十一月，秦王平薛仁杲，凯旋，献於太庙。二年五月，秦王破宋金刚，复并州故地，凯旋，献捷於太庙。四年七月，秦王平东都，被黄金甲，陈铁马一万，甲士三万，以王世充、窦建德及隋文物辇辂，献捷於太庙。贞观四年三月，李靖俘颉利可汗，献捷於太庙。永徽元年九月，高侃执车鼻可汗，献於太庙。）
