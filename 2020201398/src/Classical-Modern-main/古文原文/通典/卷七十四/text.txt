<strong>礼三十四沿革三十四宾礼一</strong>
总叙
自古至周，天下封建，故盛朝聘之礼，重宾主之仪，天子诸侯，卿大夫士，礼数服章，皆降杀以两。秦皇帝荡平九国，宇内一家，以田氏篡齐，六卿分晋，由是臣强君弱，终成上替下凌，所以尊君抑臣，列置郡县，易於临统，便俗適时。滞儒常情，非今是古。礼经章句，名数尤繁，诸家解释，注疏厖杂。方今不行之典，於时无用之仪，空事钻研，竞为封执，与夫从宜之旨，不亦异乎！
天子受诸侯藩国朝宗觐遇
（时会殷同附殷周以前，天子有迎劳飨燕诸侯之礼。至秦罢侯置守，无复古仪。及魏，以三国分裂，粗有其礼。东晋末，又废。洎梁崔灵恩，采摭三礼遗文，咸序其义。唯后梁主萧虓、岿称帝荆襄，为后周及隋附庸国，朝觐采据周制，创立仪注焉。唐虞夏殷周魏晋东晋后周隋大唐）
唐、虞、夏氏之时，四方诸侯岁一朝。
殷制，五年一朝。
周制，大行人掌大宾之礼及大客之仪，以亲诸侯。（大宾，要服以内诸侯也。大客谓其孤卿。）春朝诸侯而图天下之事，秋觐以比邦国之功，夏宗以陈天下之谟，冬遇以协诸侯之虑。（此以王见诸侯为文也。图、比、陈、协，皆考绩之言。）天子当扆而立，诸侯北面而见天子曰觐；天子当宁而立，诸公东面、诸侯西面曰朝。（尔雅曰： 户牖之间谓之扆，门屏之间谓之宁。 ）邦畿方千里，其外五百里曰侯服，岁一见。又其外五百里曰甸服，二岁一见。又其外五百里曰男服，三岁一见。又其外五百里曰采服，四岁一见。又其外五百里曰卫服，五岁一见。又其外五百里曰要服，六岁一见。（要服，蛮服也。此六服相距方七千里，公侯伯子男封焉。其朝贡之岁，四方各四分，趋四时而来，或朝春，或宗夏，或觐秋，或遇冬。每朝觐皆有贡物。具赋税上篇。）九州之外，谓之蕃国，代一见，各以其所贵宝为贽。（九州之外，夷服、镇服、蕃服。按曲礼曰： 其在东夷、北狄、西戎、南蛮，虽大曰子。 父死子立，及嗣王即位，乃一来。各以其所贵宝为贽，则蕃国之君无执玉瑞者也。）
到天子之境，先谒关人。关人报王。王使小行人逆劳於畿。又使大夫致积。及郊，使大行人服皮弁，用璧以劳授之。（皮弁者，天子之朝朝服。璧无束帛者，天子之玉尊也。诸侯傧王使者，用束帛乘马。积音子四反。）及国，天子赐舍，使司空致舍。
将受朝，上公执桓珪九寸，缫藉九寸，衮冕九章。其春夏朝宗，各乘所受上辂，建常九斿，繁缨九就。（若春，诸侯各服裨冕，释币於祢。各乘所受上辂者，以阳气仁恩，尚文，故车服得与王同。）侯执信珪，伯执躬珪，七寸，缫藉七寸，鷩冕七章，建常七斿，繁缨七就。子执穀璧，男执蒲璧，皆五寸，缫藉五寸，毳冕五章，建常五斿，繁缨五就。王则服皮弁於路门外，正朝当宁而立。诸侯改服於舍，服朝服，各执瑞玉。至於朝，公东面，诸侯西面，伯子男从侯而朝。末傧承命，告於天子。天子曰： 伯父寔来，予一人嘉之。伯父其入，予将受之。 （天子於同姓大国则曰伯父，小邦则曰叔父；异姓大国则曰伯舅，小邦则曰叔舅。嘉之者，美之也。受玉先书同姓，次及异姓。上傧又传，下至啬夫也。信音身。）诸侯序进，入门右，坐奠珪，再拜稽首。（入门而右，执臣道，不敢由宾客之位。卑者见尊，奠贽而不授。）傧者谒。（谒犹告也。上傧告以天子前辞，欲亲受之如宾客也。其辞曰 伯父其升 。）侯氏坐取珪，升，致命。王受之玉。侯氏降阶东，北面再拜稽首。傧者延之曰 升 。升，成拜乃出，各还其舍。
司几筵设黼扆於庙扆前，南乡。设莞席纷纯，加缫席画纯，加次席黼纯，左右玉几。（斧谓之黼，其绣白黑采也，以绛帛为质。扆制如屏风，绣以斧形。扆前设席，左右有几，优至尊也。郑玄谓纷如绶，有文而狭者。缫席，削蒲蒻，展之，编以五采，若今合欢矣。画谓云气也。次席，桃枝席，有次列成文。）天子服衮冕，负黼扆而立。诸侯裨冕，一一而入，以行三享。奉束帛加璧，庭实唯国所有。（随国所有，或马，或虎豹皮，龟，金，丹漆，丝纊，竹箭，分为三享矣。）奉束帛，匹马卓上，九马随之中庭，西上，奠币再拜。（卓犹的也。以素的一马为上。书其国名，后当识其所产也。必十匹者，不敢斥王所乘，用成数，敬也。）
其秋冬觐遇之时，将朝之早，诸侯裨冕释币於祢。（将觐，质明时告将觐也。裨之为言埤也。天子六服，大裘为上，其馀为裨，以事尊卑服之，而诸侯亦服焉。其释币，如聘大夫将受命释币於祢之礼。）皆乘墨车，载龙旂弧韣，瑞玉有缫。至大门外，（交龙为旂，诸侯所建。墨车，大夫制也。弓衣曰韣。）上傧自与诸侯相揖而入；至庙门外，之舍。王服衮冕负斧扆而受朝享之礼。诸侯入门右，皆奠玉再拜。王命将受之。诸侯更取玉，升堂致命。王亲受之。诸侯降堂，又再拜稽首。傧者延之曰 升 ，升，成拜乃出。然后行三享玉，王皆抚之。诸侯降堂，自授宰，如朝宗之法。觐遇之时，天子不下堂。（礼记云： 天子觐诸侯，下堂自夷王始也。 ）
其朝宗觐遇行朝享礼毕，（三享讫也。）诸侯皆右肉袒於庙门之东，乃入门右，北面立，告听事。（右肉袒者，刑宜施於右也。凡以礼事者右袒。告听事者，告王以国所用为罪之事。）傧者谒诸天子。天子辞於侯氏曰： 伯父无事，归宁乃邦。 （谒，告也。）侯氏再拜稽首，出，自屏南適门西，改袒还袭，遂入门左，北面立。王乃劳之。再拜稽首，傧者延之曰 升 ，升，成拜，降出。（王辞之不即左者，当出隐於屏而袭也。天子外屏。劳之，劳其道路劳苦也。）王遂更延诸侯入而礼之。王使宗伯以珪瓒酌郁鬯祼之。礼毕还馆，诸侯公卿皆就馆见之。
若有功者，天子赐以车服，皆使公就馆致之。诸侯迎於外门外，再拜。诸公奉箧服，加命书於其上，升自西阶，东面，太史居右。（言诸公者，王同时分命之而使赐侯氏。）侯氏升，西面立。太史述命。（读王命书。）侯氏降两阶之间，北面，再拜稽首，（受命也。）升，成拜。（太史辞之降也。）太史加书於服上，侯氏受。（受箧服也。）使者出，侯氏送，再拜。
时会以发四方之禁，殷同以施天下之政。其法：诸侯既至天子之国，必先朝天子於其国内，然后为坛於国外，更行朝礼。（时会无常期，诸侯有不顺服者，王将有征讨，合诸侯而发禁令焉。禁谓九伐之法也。会之法，为坛於国外。崔灵恩曰： 古者诸侯朝天子，四时礼外，有时会殷同之法。殷同者，十二年王不巡狩，则六服诸侯，各当方而来赴四时见王也。殷，众也。四方诸侯众来见王，此有十二年之期，故不得谓时会也。殷同之礼，东方则以春，南方则以夏，西方则以秋，北方则以冬，皆如巡狩之时。 ）春为坛於国东，夏与秋冬各於其方。（坛制度，已具巡狩篇。）将时会殷同之朝，天子乘龙，（马八尺曰龙。）载大旂，象日月升龙降龙。春则拜日於东门之外，夏则礼日於南门之外，（变拜言礼者，容祀也。）秋则礼山川丘陵於西门之外，冬则礼月与四渎於北门之外，（礼者，谓祭之。巡狩之时，山川之神各当方而祭。今不巡狩，故山川随其时而祭之。阳则祭阳方，阴则祭阴位。）加方明於坛上而祭之。（方明者，木也。方四尺，设六色，东青，南赤，西白，北黑，上玄，下黄，四方神明之象，所谓方明也。）设六玉：上珪下璧，南方璋，西方琥，北方璜，东方珪以祭之。（六色象其神。六玉以礼之，上宜以苍璧，下宜以黄琮；而不以此者，则上下之神，非天地之至贵者。设玉者，刻其木以著之。）去方明以朝诸侯。（其朝位、授玉、傧介之仪，已见巡狩篇。）
魏制，藩王不得朝觐。明帝时，有朝者皆由特恩，不得为常。
晋武帝泰始中，有司奏： 诸侯之国，其王公以下入朝者，四方各为二番，三岁而周，周则更始。临时有故，则明年来朝；明年朝后，更满三岁乃朝，不得依恒数。朝礼皆执璧，如旧朝之制。不朝之岁，各遣卿奉聘。 诏可。
东晋王侯不之国，其有受任居外，则同方伯刺史二千石之礼，亦无朝聘之制。
后周初，梁主萧虓来朝。入畿，大冢宰命有司致积。其饩五牢，米九十筥，醯醢各三十五瓮，酒十八壶，米禾各五十车，薪刍各百车。既至，大司空设九傧以致馆，梁主束帛乘马，设九介以待之，礼成而出。明日，梁主朝，受享於庙。既致享，大冢宰又命公一人，玄冕乘车，陈九傧，以束帛乘马致食於宾及宾之从各有差。致食讫，又命公一人，弁服乘车执贽，设九傧以劳宾；梁主设九介，迎於门外。明日，朝服乘车，还贽於公。公皮弁迎於大门。授贽受贽，并於堂之中楹。又明日，梁主朝服，设九介，乘车备仪卫，以见於公。事毕，公致享。明日，三孤一人，又执贽劳於梁主。明日，梁主还贽。又明日，梁主见三孤，如见三公。明日，卿一人又执贽，梁主见卿又如三孤。於是三公、三孤、六卿，人各饩宾，并属官之长为使。牢米帛同三公。（自秦平天下，朝觐礼废。及后周立萧虓为梁主，称藩国，始有此仪。）
隋文帝开皇四年正月，后梁主萧岿来朝，（岿父虓自梁入周，以襄阳来为附庸国，於其境内称皇帝，建年号。岿嗣立。至隋，迁於江陵。）次於郊外。诏广平王杨雄、吏部尚书韦康，持节以迎。卫尉设次於馆驿。雄等降就便幕。岿服通天冠，绛纱袍，端珽，立於东阶下，西面。文武陪侍，如其国。雄等立於门右，东面。岿摄内史令柳顾言出门请事。康曰： 奉诏劳於梁帝。 顾言入告。岿出，迎於馆门外，西面再拜。持节者导雄与岿俱入，至於庭下。岿北面再拜受诏讫，雄等乃出，立於馆门外道右，东向。岿送於门外，西面再拜。及奉见，帝冠通天冠，服绛纱袍，御大兴殿，如朝仪。岿服远游冠，朝服以入，君臣并拜，礼毕而出。
大唐贞观二十年，有司言： 按史记，正月诸侯王朝贺凡四见，留长安不过二十日。今请每春二王入朝，礼毕还藩。 从之。至二十二年十月，令百僚朔望服葱褶以朝。
开元二十五年十一月，御史大夫李適之奏： 每至冬正，及缘大礼应朝参官，并六品清官，并服朱衣；馀六品以下官，许通著葱褶。如有惨故，准式不合著朱衣葱褶者，其日听不入朝。自馀应合著而不著者，请夺一月俸，以惩不恪。 制曰 可 。
天宝三载二月，敕： 百官朔望朝参，应服葱褶，并著珂伞。至闰二月一日宜停。自今以后，每逢此闰，仍永为恒式。 六载九月敕： 自今以后，每朔望朝，晚於常仪一刻，进外办。每坐唤仗，令朝官从容至閤门，入至障外，不须趋走。百司无事，至午后放归，无为守成。宜知朕意。 十二载十一月，御史中丞吉温奏请 京官朔望朝参，著朱衣葱褶；五品以上，著珂伞 。制曰 可 。十四载三月，敕常参官分日入朝，寻胜宴乐。（贞观十五年正月，太宗谓侍臣曰： 古者诸侯入朝，有汤沐邑，刍禾百车，待以客礼。汉家故事，为诸州刺史郡守创立邸舍於京城。顷闻都督刺史充考使至京师，皆赁房，与商人杂居。既复礼之不足，必是人多怨叹。 至十七年十月，下诏，令就京城闲坊，为诸州朝集使各造邸第三百馀所。太宗亲观幸焉。至永淳元年，关中饥乏，诸州邸舍渐渐残毁。至神龙元年，司农卿赵履温希权要，奏请出卖并尽。至建中元年十二月，敕每州邸舍，各令本郡量事依旧营置。至二年五月，户部奏： 若令州府自买，事又烦费。伏请以官宅二十所，分配共住，过事卻收。。 敕旨 宜依 。）其受蕃国朝聘，如开元礼。
天子受诸侯遣使来聘
（秦汉以降，并无其礼。今所编纂者，但欲知三代之仪耳。）
周制，诸侯遣使聘天子，皆以卿为使，大夫为上介，士为众介。（公介七人，伯五人，子男三人。诸侯之臣使，各下其君二等。）将行之朝，朝服释币於祢，告为君使，然后释币於行。（在庙门之外也。）介及众介皆从，遂受命於朝，受聘珪，享束帛加璧。（二王之后，公使则享用珪也。次受夫人之聘璋，及享用玄纁束帛加琮。）遂行。至天子畿，更张旃，（示有事於此。）先谒关人。关人报王。使请事，遂导以入。（若公之孤，则三积，一问一劳，至郊，迎，张旃而入。）王使大夫授馆，遣人致飧。将行聘之前，皆遣人授舍於文王庙门外。行聘之朝，释币於祢，服冕服，乘车建旃。至大门外，下车。王服皮弁服受聘。（时宾亦服皮弁服。）受讫，王更服，服衮冕入庙，当扆而立。宾入次，改服裨冕而入，士介皆随宾后。入，行享於庙，亦升堂，进玉，王前抚之。亦行三享，王礼之。出庙门，更行私觌之见。王出，至大门内，使问其君及劳聘。宾还馆，主人致饔饩。明日发币於公卿，然后受飨受燕而还，王亦使送出境。（其饯还之仪，与诸侯相聘还之礼同。）
天子遣使迎劳诸侯
周制，诸侯入朝，王使小行人迎劳於畿。及郊，大行人劳，视馆，将币为丞而傧，（视馆，致馆也。王使劳於郊，致馆於宾。宾至将币，使宗伯为上傧。郊谓远郊，去王城五十里。）皮弁用璧。侯氏亦皮弁迎於帷门外，再拜。（郊舍狭寡，为帷宫以受劳。）使者不答拜，遂执玉（即璧也。）三揖至於阶。使者不让先升。侯氏升，听命，降，再拜稽首，遂升受玉。（不答拜者，为人使，不当其礼也。不让先升，奉王命，尊也。升者，升坛也。使者东面致命，侯氏东阶上西面听命。）使者左还而立。侯氏还璧，使者受。侯氏降，再拜稽首，使者乃出。（左还，还南面，示将去也。立者，见侯氏将有事於己。侯氏还璧，重王礼也。）侯氏用束帛乘马傧使者，再拜受，侯氏再拜送币。（傧使者，所以致尊敬也。拜者各於其阶也。）使者降，以左骖马出。侯氏送於门外，再拜，侯氏遂从之。（騑马曰骖马，设在西也。其馀三马，侯氏之士遂以出授使者之从者於门外。从之者，遂随使者以至朝。）诸侯王初至，天子赐舍，（以其新至，道路劳苦，未受其礼，且使即安。）曰： 伯父汝顺命於王所，赐伯父舍。 （此使者致馆辞。）侯氏再拜稽首。（受馆也。）傧之束帛乘马。（王使人以命致馆，无礼犹傧之者，尊王命也。）又使大夫戒曰： 某日伯父帅乃初事。 （大夫者，卿为讶者也。戒，告也。副相其事，使慎修其事。初犹故也。）侯氏再拜稽首。（受觐日也。）掌客致礼，上公五积，飧五牢，牵五牢。朝讫则致饔饩九牢。（饔饩，既相见致大礼。熟曰饔，生曰饩。）侯伯四积，飧四牢，牵四牢，饔饩七牢。子男三积，飧三牢，牵三牢，饔饩五牢。殷膳皆太牢，以及归。上公即三食、三飨、三燕，侯伯再食、再飨、再燕，子男一食、一飨、一燕。若弗酌，则以币致之。凡介、行人、宰、史，皆有飧饔饩，以其爵等为牢礼之陈数，唯上介有禽献。（殷，中也，中又致膳，示念宾客。若不酌，谓君有故，不亲飨食燕，则以酬币侑币致之。凡介、行人、宰、史，众臣从宾者。行人主礼，宰主具，史主书。皆有飧饔饩，尊其君及其臣。以其爵等为牢礼之陈数，爵卿则飧二牢，饔饩五牢；大夫则飧太牢，饔饩三牢；士则飧以少牢，饔饩太牢。此降小礼丰大礼也。以命数则参差难等，略於臣，用爵而已。）凡礼宾客，国新、凶荒、札丧、祸灾、在野，皆杀礼。（皆为国省用爱费也。国新，新建国也。祸灾谓有兵寇水火之事。杀色介反。）
说曰：古者封土建侯，并为列国，是以周制朝宗聘覜之礼，协天下之事，以结诸侯之好。而非朝之岁，久无事焉，则聘。大行人职曰： 时聘以结诸侯之好，殷覜以除邦国之慝，（时聘者无常期，天子有事，诸侯使大夫来聘，亲以礼见之，礼而遣之，所以结其恩好也。天子无事则已。殷覜谓一服朝之岁也。慝，恶也。一服朝之岁，五服诸侯皆使卿以聘礼来见天子，天子以礼见之，命以政禁之事，所以除其恶行。覜，他吊反。）閒问以谕诸侯之志，归脤以交诸侯之福，贺庆以赞诸侯之喜，致禬以补诸侯之烖。 （此四者，王使臣於诸侯之礼。閒问者，閒岁一问诸侯，谓存省之属也。谕诸侯之志者，谕言语、谕书名其类也。交，或往或来者。赞，助也。致禬，凶礼之吊礼、禬礼，补诸侯之烖也。）若诸侯相聘之制，则 比年小聘，三年大聘。相励以礼，则外不相侵，内不相凌，此天子所以养诸侯、兵不用而诸侯自为正之具也。以珪璋聘，重礼也。已聘而还珪璋，此轻财重礼之义也。诸侯相励以轻财重礼，则人皆让矣。 
三恪二王后（虞夏周魏晋东晋宋隋大唐）
虞舜以尧子丹朱为宾，曰虞宾，而不臣之。（书云： 虞宾在位，群后德让。 ）
夏禹封丹朱於唐，舜子商均於虞，皆有疆土，以奉先祀，服其服，礼乐如之。以客礼，不臣也。
周武王克商，而封夏后於杞、殷后於宋，皆爵公，封舜后於陈，爵侯，以备三恪。（周得天下，封夏殷二王后，又封舜后，谓之恪。恪，敬也，义取王之所敬，并二王后为三国，其转降示敬而已，故曰三恪。）司几筵延国宾於牖前，左彤几。（国宾，王公之所不臣者。马融以为二王后。）王者立三恪二王之后者，欲通师法之义。其前代之后，使之郊天，以天子礼祭其始祖、受命之王，自行正朔服色，此得通三正也。（三正者，天地人也。三正之道，由三微之月，受命之王，各法其一。尚书大传云： 夏以孟春为正，殷以季冬为正，周以仲冬为正。必用此三微之月为正者，时物尚微，以明王者受命扶微，奉成此正，使其道重大正始也。 ）
魏文帝封后汉帝协为山阳县公，邑万户，位在诸侯王上，奏事不称臣，受诏不拜，以天子车服郊祀天地、宗庙、祖腊如汉制，都山阳浊鹿城。青龙二年薨，谥曰孝献皇帝，以汉天子礼仪葬於禅陵。
晋武帝泰始元年十二月，遣太仆刘原告太庙，封魏帝（常道乡公）奂为陈留王。诏曰： 明德昭融，远鉴天命，钦象历数，用禅厥位。敢咨询故训，以敬授青土於东国，永为晋宾，载天子旌旗，乘五时副车，行魏正朔，郊祀天地，礼乐制度皆如魏旧，以承王显祖之禋祀。 又诏王上书不称臣，答报不为诏，一如宾礼。二年，诏： 陈留王操尚谦冲，每事辄表，非所以优崇之也。主者谕意，非大事皆使王官表上之。 三年，太常上言： 博士祭酒刘喜等议：汉魏为二王后，夏殷周之后为三恪。卫公署於前代，为二王后，於大晋在三恪之数，应降称侯，祭祀制度宜与五等公侯同。 有司奏： 陈留王、山阳公为二代之后，卫公备三恪之礼。易称 有不速之客三人来 ，此则以三为断，不及五代也。 
东晋明帝太宁二年，诏曰： 三恪二王，代之所重；兴灭继绝，政之所先。禋祀不传，甚用伤悼。主者详议立后以闻。 时曹励为嗣陈留王，以主魏祀。升平元年，陈留王励表称： 废疾积年，不可以奉祭祀。请依春秋之义，求以立后。 太学博士曹耽议： 春秋之义， 立子以贵不以长 ，盖以为宗庙主故也。晋公族穆子有废疾，以让其弟；卫襄公嗣子絷，足不能行，立其弟。晋卫皆废嫡立庶者，明臣之义，终无执祭朝见之期，以之居位，违犯情礼故也。礼，有故，使人摄祭，非终身疾者。励为君王，故事未有诸侯以疾去国成比。 胡讷议： 孟絷立弟，异於陈留；二王之后，礼不宜废。 太常王彪之奏： 臣按讷耽二议，为许其所陈也，限无明文。臣以为经史所记，未有南面称孤而以疾病退为庶人者也。励纂封先代，近四十年，位在朝宾，今以疾退，既废之后，若同人庶，则名贱而役冢；处以朝官，则职替而班下；以旧礼，则制重而无位。量兹三义，莫知其礼。宗庙享祭，礼有假摄，古今依礼行之，有由来矣。 
孝武帝太元十二年，博士庾弘之等议： 陈留王前代之后，遇以上宾之礼。皇太子虽国之储副，在人臣之位。今谓班次宜在王下。又按，仆射王彪之以为，禅让之始王，与继嗣之末孙，降杀殊矣。是以春秋之会，杞不异列，宋不殊位。今陈留王朝会，自任其来，则无绳墨之准；既以来朝，则应有常次。至於大会升殿，虽在上位，然无殊别之座，名同朝录，将事有例，且朝录盖是纪官名之简。 制曰 可 。（时陈留嗣王薨，王彪之议： 山阳公薨故事，给绢二百匹。山阳於今稍远。今可特给绢布二百匹，钱三十万，宜小优於山阳也。 ）
宋武帝永初元年，封晋恭帝为零陵王，居於秣陵，行晋正朔，车旗服色一如其旧。有文而不备其礼。文帝元嘉五年，散骑常侍荀伯子上疏曰： 伏见百官位次，陈留王在零陵王上。按春秋次序诸侯，宋居杞、陈之上。臣以零陵王位宜在陈留王上，陈留王宜降爵为公。 十一年，皇太子出会，升在三恪。
隋封后周靖帝为介国公。
大唐武德元年五月，诏曰： 革命创制，礼乐变於三正；修废继绝，德泽崇於二代。其以莒之酅邑，奉隋帝为酅公，行隋正朔，车骑服色，一依旧章。 贞观二年八月，制曰： 二王之后，礼数宜崇。寝庙不修，廪饩多阙，非所以追崇先代，式敬国宾。可令所司，量置国官，营立庙宇。 
永昌元年十一月制，以周汉之后为二王，仍封舜禹成汤之裔为三恪。神龙元年五月制，宜依旧以周隋为二王后。
天宝八载七月，封后魏孝文十代孙元伯明为韩国公，以备三恪。九载，处士崔昌上封事，推五行之运，以国家合承周汉，其后周隋不合为二王后，请废。下公卿议。集贤学士卫包因抗表，陈其议论。夜，四星聚於尾宿，天意昭然。遂从之。乃求殷、周、汉后为三恪二王后，废韩、介、酅等公。至十二载五月，杨国忠奏 周汉浸远，不当为二王后 。复以后魏、后周、隋依旧为三恪二王后，其本封韩、介、酅等公如故。
议曰：三恪二王之义，有三说焉。一云 二王之前，更立三代之后为三恪 。此据乐记武王克商，未及下车，封黄帝、尧、舜之后；及下车，封夏、殷之后。通己用六代之乐。二云 二王之前，但立一代，通二王为三恪 。此据左传但云 封胡公以备三恪 ，明王者所敬先王有二，更封一代以备三恪。存三恪者，所敬之道不过於三，以通三正。三云 二王之后为一恪，妻之父母为二恪，夷狄之君为三恪 。此据 王有不臣者三 而言之。（不臣二王后者，尊敬先王，通三正之义。故书有 虞宾在位 ，诗云 有客有客，亦白其马 ，明天下非一家所有，敬让之至，故封建之，使得服其正色，用其礼乐以事先祖。故孔子云： 夏礼吾能言之，杞不足徵也；殷礼吾能言之，宋不足徵也。 不臣妻父母者，妻之言齐，与己齐体，共承先祖，故尊其父母。春秋左氏传云： 纪季姜归於京师。 称字者，子尊不加父母，妻与己齐体，故）（夫不得臣之。四夷之君不臣者，尚书大传曰： 越裳氏献白雉，周公辞不受，曰： 正朔不施，则君子不臣也。  ）按梁崔灵恩云： 三义之说，以初为长。何者？礼记郊特牲云： 存二王之后，尊贤不过二代。 又诗云二王之后来助祭。又春秋公羊说曰： 存二王之后，所以通三正。 以上皆无谓二王之后为三恪之文。若更立一代通备三恪者，则非不过二代之意。左传云 封胡公以备三恪 者，谓上同黄帝、尧、舜，下同殷、夏，为三恪也。 又按二王三恪，经无正文。崔灵恩据礼记陈武王之封，遂以为通存五代，窃恐未安。今据二代之后，即谓之二王；三代之后，即谓之三恪。且武王所封，盖以尧有则天之大，人莫能名；黄帝列序星辰，正名百物，自以功济万代，师范百王：故特封其后。偶契三二之数，实非历代通法。故记云 尊贤不过二代 ，示敬必由旧，因取通己为三正也。其二代之前，第三代者，虽远难师法，岂得不录其后，故亦存之，示敬其道而已，因谓之三恪。故左传云 封胡公以备三恪 ，足知无五代也；况历代至今，皆以三代为三恪焉。
