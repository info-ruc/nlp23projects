<strong>职官十四</strong>
州郡上
司隶校尉
司隶，周官也，掌五隶之法，辨其物而掌其政令，（五隶，谓罪隶、四翟之隶也。物谓衣服、兵器之属。）帅其民而捕盗贼。
汉武帝征和四年，初置司隶校尉，持节，从中都官徒千二百人，（中都官，京师诸官府。）捕巫蛊，督大奸猾。（督谓察视之。）后罢其兵。察三辅、三河、弘农。（晋志曰： 汉武帝初置十三州刺史各一人。又置司隶校尉，察三辅、三河、弘农七郡。 ）元帝初元四年，去节，后诸葛丰为司隶又加节，寻复去之。司隶去节，自丰始也。（诸葛丰为司隶，无所回避，京师语曰： 閒何阔，逢诸葛。 言閒者何久阔不相见，以逢诸葛故也。侍中许章以外属贵幸，宾客犯法，与章相连。丰欲劾奏，適逢章出，丰驻车举节招章曰： 下！ 欲收之。章驰去，丰奔车逐之，章突入殿得免。因此成帝遂收丰节。）成帝元延四年省。绥和二年，哀帝复置，但为司隶，（除校尉字。）冠进贤冠，属大司空，比司直。司隶掌察皇太子以下，行马内事皆主之。专道而行，专席而坐。初除，皆谒两府。（两府谓丞相、御史也。惟涓勋初为司隶，不肯谒丞相、御史大夫，后为翟方进奏免。又汉书曰： 鲍宣字子都。明经，为司隶。丞相孔光行园陵，官属行驰道中，宣使敛止丞相掾史，没入其车马，摧辱宰相。事下御史中丞，官欲捕，从事闭门不纳。宣坐闭拒使者，大不敬，下狱。博士弟子王咸举幡太学下，曰： 欲救鲍司隶者，会此下。 诸生会者千馀人。朝日，遮丞相孔光自言，丞相车不得行。宣罪减死一等。列异记曰： 自宣至子永孙昱，俱为司隶校尉，其为公皆复乘骢马。京师歌之曰： 鲍氏骢，三入司隶再入公。马虽疲，行步工。 又王骏为司隶校尉，奏免丞相匡衡。又盖宽饶为司隶，亦无所回避。）
后汉复为司隶校尉，所部河南尹、河内、右扶风、左冯翊、京兆尹、河东、弘农凡七郡，治河南洛阳。（北齐书曰： 后汉凡皇族不得典三河，盖忌其亲而惜形迹之地。 ）无所不纠，唯不察三公。（后汉江冯上言 宣令司隶校尉督察三公 ，陈元议以为不宜使有司省察公辅，乃止。）廷议处九卿上，朝贺处公卿下。（鲍永为司隶，鲍恢为都官从事，并不避强御。诏策曰： 贵戚且当敛手，以避二鲍。 鲍永子昱，复为司隶，初拜，使封胡降檄。光武遣问昱曰： 有所怪否？ 对曰： 臣闻故事，通官文书不著姓，又当司徒露布，怪使司隶下书而著姓也。 上曰： 吾欲令天下知忠臣之子复为司隶。 又中常侍王甫、曹节等用事，尚书令阳球常唾手拊髀曰： 当令阳球作司隶，此辈敢尔。 后及拜司隶，球列车骑导从，当入司隶府，雒阳贼捕掾皆故墨绶公府掾孝廉也，邀见道侧。球怒曰： 雒阳都邑，吏当得熊虎敢搏噬者，乃用鼷鼠当校尉车耶？不足汙鞭杖，且举扑之。 於是威风振烈。明日诣阙谢恩，遂表劾王甫，自临考，父子皆死於杖下，乃磔甫尸，署曰 贼臣王甫 。於是权门股栗，皆雀目鼠步。曹节见甫尸，乃收泪入言球罪。帝徙为卫尉。球叩头曰： 愿假臣一月，必令豺狼鸱鸮悉伏其辜。 又，李膺字元礼，拜司隶校尉。张让弟朔为野王令，贪残无道，畏膺而逃藏让舍柱中。膺率将吏破柱取朔，付狱杀之。让诉冤於帝，帝召让膺。膺曰： 昔仲尼为鲁司寇，七日而诛少正卯。今臣到官已积旬，惧以淹流为諐，不意获速疾之罪。乞留五日，克殄元恶。 帝谓让曰： 汝弟之罪也。 自是宦官屏气，休沐不敢复出。帝问其故，并叩头泣曰： 畏李司隶。 ）凡司隶属官，有从事史十二人。其都官从事史，至为雄剧，主察百官之犯法者。（胡腾字子升，辟荆州部南阳从事，遇桓帝南巡至南阳，千骑万乘，呼召求索，不可堪。腾奏曰： 天子无外，乘舆所在，即为京师。请荆州刺史比司隶，臣比都官从事，南阳守比河南尹，宛令比雒阳令。 许之。於是大将军亡马，西曹掾召腾。腾乃作都官从事鹄头召掾，掾乃觉，膝行辞谢，由是不敢辄有呼召。）
魏晋司隶与二汉同。（刘聪僣号，置左右司隶。）司隶於端门外坐，在诸卿上，绝席。其入殿，按本品秩在诸卿下，不绝席。（魏锺会为司隶，虽在外司，时政损益，当世与夺，无不必综。晋诸公赞云： 刘毅字仲雄，为司隶，奏太尉何曾、尚书刘寔父子及羊琇、张佗等所犯狼藉。司郡守令事相连及观风投印绶者甚众，皆以为毅能继诸葛丰、盖宽饶。）初以司隶官属制置如州仪，而俗称之司州。（见太康记。）及魏晋，乃以京辅所部定名，置司州，以司隶校尉统之。及东晋渡江，罢司隶校尉官，变其职为扬州刺史。
后魏、北齐为司州牧。
后周有司隶下大夫，掌五隶及徒者，捕盗贼囚执之事，属大司寇。
隋初有雍州牧。后炀帝置司隶台，有大夫一人，掌诸巡察。薛道衡为司隶大夫，别驾二人，分察畿内，一人按东都，一人按京师。后又罢司隶台。（裴蕴为御史大夫，欲重己权，令虞世基奏罢司隶刺史以下官属。）而留司隶从事之名，不为常员，临时选京官清明者权摄以行。
大唐无司隶校尉，而有京畿采访使，亦其职也。
州牧刺史
黄帝立四监，以治万国。
唐有九州。
舜置十二州，有牧。
夏为九州牧。
殷周八命曰牧。
秦置监察御史。
汉兴省之。至惠帝三年，又遣御史监三辅郡，察词讼，所察之事凡九条，监者二岁更之。常以十月奏事，十二月还监。其后诸州复置监察御史。文帝十三年，以御史不奉法，下失其职，乃遣丞相史出刺并督监察御史。武帝元封元年，御史止不复监。至五年，乃置部刺史，掌奉诏六条察州，凡十二州焉。（汉制，刺史以六条问事，非条所问即不省。一条，强宗豪右田宅逾制，以强凌弱，以众暴寡。二条，二千石不奉诏书，遵承典制，背公向私，旁诏守利，侵渔百姓，聚敛为奸。三条，二千石不恤疑狱，风厉杀人，怒则任刑，喜则任赏，烦扰刻暴，剥截黎元，为百姓所疾，山崩石裂，妖祥讹言。四条，二千石选署不平，苟阿所爱，蔽贤宠顽。五条，二千石子弟恃怙荣势，请讬所监。六条，二千石违公下比，阿附豪强，通行货赂，割损正令。）居部九岁，举为守相。成帝绥和元年，以为刺史位下大夫而临二千石，轻重不相准，乃更为州牧，秩真二千石，位次九卿，九卿缺以高第补。（是时，何武与翟方进奏曰： 古选诸侯贤者以为州伯。今部刺史居牧伯之位，选第大吏，所荐位高至九卿，所恶立退，任重职大。春秋之义，用贵理贱，不以卑临尊。刺史位下大夫，而临二千石，轻重不相准。请罢刺史，更置州牧，以应古制。 奏可。）哀帝建平二年，复为刺史。（时朱博又奏曰： 汉家立置郡县，部刺史奉使典州，督察郡国，吏人安宁。故事，居部九岁举为守相，其有异材功效著者辄登擢。秩卑赏厚，咸劝功乐进。今增秩为牧，以高第补九卿，其中材则苟自守而已，恐功效陵夷，奸宄不禁。臣请罢牧，置刺史如故。 奏可。）元寿二年，复为牧。（何武字君公，为扬州刺史，举奏二千石吏必先露章，服罪者为亏除，免之而已，不复极法，九江太守戴圣行治多不法，前刺史以其大儒，多优容之。武使从事廉得其罪，圣惧，自免。后毁武於朝，武闻之，终不扬其恶。黄霸为扬州刺史，治有绩，汉宣诏赐车盖，特高一丈，别驾主簿车，缇油屏泥於轼前，以彰有德。）
后汉光武建武十八年，复为刺史。外十二州各一人，其一州属司隶校尉。汉刺史乘传周行郡国，无適所治，中兴所治有定处。旧常以八月巡行所部，（常以秋分行部，郡国各遣一吏迎之界上。）录囚徒，考殿最。（不称职者为殿，其有能者为最。）初岁尽诣京都奏事，中兴但因计吏，不复自诣京师。（建武十一年，初断州牧自还奏事。）虽父母之丧，不得去职。（元嘉元年，初听刺史二千石行三年服。延熹二年复断之。）或谓州府为外台。（谢夷吾为荆州刺史，第五伦荐之曰： 寻功简能，为外台之表；听声察实，为九伯之冠。 ）灵帝中平五年，改刺史，唯置牧。是时天下方乱，豪杰各欲据有州郡，而刘焉、刘虞并自九卿出领州牧，州牧之任，自此重矣。旧制，州牧奏二千石长吏不任位者，事皆先下三公，三公遣掾史按验，然后黜退。光武即位，用法明察，不复委三府，故权归举刺之吏。（李膺为青州刺史，守令畏威明，闻风弃官。郭伋字细侯，再为并州，请州中雄俊以为师友，朝夕参政，分禄以养之。初行部到美稷，数百小儿骑竹马迎送，问使君何日还，伋令别驾计日告之。及还入美稷，先期一日，伋即止野亭，须期乃往。又种暠字景伯，为梁州，被徵还。吏民诣阙，复留一年。迁汉阳太守，戎夷男女至界共相辞，十里不得乘车。又贾琮字孟坚，为交趾刺史，时州人反，琮到乃安。巷路歌曰： 贾父来晚，使我先反，今见清平，吏不敢饭。 迁冀州，旧典，传车骖驾，垂赤帷裳，琮曰： 刺史当远视听，反自掩塞乎？ 乃令褰之，百城闻风振悚。又，百里嵩为徐州刺史，州旱，传车所经，甘雨必注。又，郭贺字乔卿，为荆州，百姓歌曰： 厥德仁明郭乔卿。 帝赐三公之服，去襜露冕，使百姓见之，以彰有德。又，周乘为交趾刺史，举奏二郡秽浊太守，属县解印绶弃官者四十馀城。又，韦康代父为荆州，父出止传，康入官，时人荣之。）
魏晋为刺史，任重者为使持节都督，轻者为持节，皆铜印墨绶，进贤两梁冠，绛朝服；领兵者武冠。而晋罢司隶校尉，置司州，江左则扬州刺史。（魏贾逵字梁道，为荆河州刺史，逵曰： 州本监郡，谓察二千石以下。其状皆言严能鹰扬有督察之才，不言安静宽仁有恺悌之德也。 於是不如法者，皆奏免之。帝曰： 逵真刺史也，布告天下，当以荆河州为法。 当阳侯杜元凯为荆州，人号为杜父。旧水道惟沔汉达江陵千数百里。君乃开阳口，起夏水，导洪洞，达巴陵，径近千馀里。南土美而谣曰： 后世无叛由杜翁，孰识智名与勇功。 又，吴隐之召为广州，州界有贪泉，父老云： 饮此水使廉士变贪。 隐之先至水，酌而饮之，赋诗曰： 古人云此水，一饮重千金。若使夷齐饮，终当不易心。 ）自魏以来，庶姓为州而无将军者，谓之单车刺史。（庶姓谓非帝族。）凡单车刺史，加督进一品，都督进二品，不论持节、假节。晋制，刺史三年一入奏。（甲午诏书曰： 刺史衔命，国之外台，其非所部而在境者，刺史并纠之。 ）
宋与魏同。
梁刺史受拜之明日，辞宫庙而行，皆持节。（梁蔡道恭字怀俭，出为使持节、右将军、司州刺史。后魏围司州，会道恭病笃，呼其兄弟及诸将曰： 以死固节，无令吾没有遗恨。 令取所持节曰： 禀命出疆，凭此而已，既不还朝，欲与同逝，可与棺柩相随也。 又何胤字子季，为建安太守，民不忍欺。伏腊放囚还家，及期而至。又，安成康王秀都督雍、梁、南北秦四州诸军事，雍州刺史，有疾，百姓商贾咸为请命。既薨，四州人裂裳为白帽，哀哭送迎。又，夏侯亶字世龙，弟夔字季龙，并任荆河州刺史。州人歌曰： 我之有州，任仍夏侯，前兄后弟，布政优优。 ）
后魏天赐二年，又制，诸州置三刺史，皇室一人，异姓二人，比古之上中下三士也。郡置三太守，县置三令长。孝文太和中，次职令。（具官品篇。上党王天穆世袭并州刺史。又，李崇为并州，州旧多劫盗，崇乃村置一楼，楼悬一鼓，盗发则击之，俄顷之间，声布百里，遂多擒获。诸州鼓楼自崇始。）自后魏、北齐，则司州曰牧。而北齐制州为上中下三等，每等又有上中下之差，自上上州至下下州凡九等。
后周则雍州曰牧。而制刺史初除，奉辞之日，备列卤簿。凡总管刺史则加使持节诸军事，以此为常。及苏绰为六条之制，初文帝秉魏政，令百官诵习，其牧守令长非通六条及计帐者，不得居官。（六条之制，其略曰：其一先治心，心不清净则思虑妄生，见理不明，是以治民之要，在於清心而已。其二敦教化。其三尽地利。其四擢贤良。其五恤狱讼。其六均赋役。）静帝大象元年，诏总管刺史及行兵者加持节，馀悉罢之。
隋雍州置牧。馀州并置刺史，亦同北齐九等之制。总管刺史加使持节。至开皇三年，罢郡，以州统县。自是刺史之名存而职废。（后虽有刺史，皆太守之互名，理一郡而已，非旧刺史之职。按魏置使持节，宠奉使官之任。隋氏废郡，而以刺史牧人，既非使官，则合罢持节之称。其时制置，不以名实相副为意，仍旧存之。后改为太守，亦复不省，所以使持节之名，及於边远小郡，乃不徵典故之失。）刺史、县令，三年一迁。诸有兵处，则刺史带军事以统之。（炀帝乃别置都尉领兵，兵不属郡。）十四年，改九等州县为上、中、中下、下，凡四等。（刘仁恩为毛州刺史，治绩号天下第一，擢拜刑部尚书。）炀帝大业初，复罢州置郡。为司隶台，大夫一人巡察畿内，（又有司隶刺史，房彦谦尝为之。）其刺史十四人巡察畿外诸郡，亦有六条之制，（与汉六条不同。）从事四十人，副刺史巡察。每年二月乘轺巡郡县，十月入奏。
大唐武德元年，罢郡置州，改太守为刺史，而雍州置牧。至神龙二年二月，分天下为十道，置巡察使二十人，（一道二人。）以左右台及内外官五品以下坚明清劲者为之。兼按郡县，再期而代。至景云二年，改置按察使，道各一人。开元十年省，十七年复置。二十二年，改置采访处置使，（其有戎旅之地，即置节度使，仍各置印。天宝九年三月敕： 本置采访使，令举大纲，若大小必由，是一人兼理数郡。自今以后，采访使但访察善恶，举其大纲，自馀郡务所有奏请，并委郡守，不须干及。 ）治於所部之大郡。（至德之后，改采访使为观察，观察皆并领都团练使。其僚属随事增置。分天下为四十馀道，大者十馀州，小者二三州，各因其山川区域为制。诸道增减不恒，使名沿革不一，举其职例，则皆古之刺史云。）
总论州佐
（别驾治中主簿功曹书佐部郡国从事典郡书佐祭酒从事中正）
州之佐吏，汉有别驾、治中、主簿、功曹书佐、簿曹、（簿曹从事史，主钱穀簿书。）兵曹、（兵曹从事史有军事则置之，以主兵马。）部郡国从事史、典郡书佐等官。（又有孝经师，主监试经。月令师，主时节祠祀。律令师，主平法律。）皆州自辟除，通为百石。（又后汉书或云秩六百石。）职与司隶官属同，唯无都官从事。汉魏之际，复增祭酒、文学从事员。晋又有武猛从事员。（其州边远有山险寇贼者，置弓马从事五十人。）历代职员，互相因袭，虽小有更易，而大抵不异。自魏晋以后，刺史多带将军。开府则州与府各置僚属，州官理民，（别驾、治中以下是。）府官理戎。（长史、司马等官是。）后魏旧以州牧亲人，班九条之制，使前政选吏，以待后人。献文帝革制，刺史守宰到官之日，仰自举择，以为选官，若简任失所，以罔上论。自孝明孝昌以后，四方多难，刺史、太守皆为当部都督，虽无兵事，皆立僚佐，颇为烦扰。高隆之乃表请，自非边要见有兵马者，悉皆断之。北齐上上州刺史属官佐吏合三百九十三人，以下州递减十人。其州郡佐吏，皆州府辟除。及后主失政，赐诸佞幸卖官，分州郡，下逮乡官，多降中旨。故有敕用州主簿、郡功曹者。后周刺史府官则命於天朝，州吏并牧守自置。至隋以州为郡，无复军府，则州府之吏变为郡官矣。大唐无州府之名，而有采访使及节度使。（节度使说在都督篇。）采访使有判官二人，（分判尚书六行事及州县簿书。）支使二人，（分使出入，职如节度使之随军。）推官一人，（推鞫狱讼。）皆使自辟召，然后上闻。其未奉报者称摄。（其节度、防御等使寮佐辟奏之例，亦如之。）今举州之旧职，以列於左。（旧职谓隋以前官职。）
别驾从事史一人，从刺史行部，别乘一乘传车，故谓之别驾，汉制也。历代皆有。（后汉周景为荆河州，辟陈蕃为别驾，蕃不就，景题别驾舆曰 陈仲举座 ，不复更辟，蕃惶恐起视职。袁绍领冀州，以审配为别驾，委以腹心，并总幕府。绍又以田丰为别驾，丰劝迎天子，绍不纳。及败，曰： 吾惭田别驾。 晋王祥为徐州别驾，以股肱之忠，纠合义众，州境获宁。人歌曰： 海沂之康，实赖王祥。邦国不空，别驾之功。 烈士传曰： 孔恂字巨卿，为别驾，车旧有屏星，如刺史车，刺史因怒，欲去别驾车屏星。恂曰： 彻去屏星，毁国旧仪，别驾可去，屏星不可省。 乃止。 管宁集辟文云： 州民管诞，燕雀之贱，栖朝桐之华。别驾者，明君之羽翼，宜得英儒。 王丞相集有教曰： 顾和理识清敏，劭今端右，宜得其才，以为别驾。 庾亮集答郭豫书云： 别驾，旧与刺史别乘同流，宣王化於万里，其任居刺史之半。 梁时别驾官品，扬州视黄门郎，南徐州视散骑常侍。）隋及大唐并为郡官。（说在郡佐后。）
治中从事史一人，居中治事，主众曹文书，汉制也。历代皆有。（蜀庞统以从事守耒阳令，不治，免官。鲁肃遗先主书曰： 庞士元非百里之才，使处治中、别驾之任，始当展其骥足耳。 乃以为治中。晋郗鉴为治中。又，车胤为桓温治中，有会不同，温辄云 无车公不乐 。梁眭襄字师卿，为扬州治中，襄父终此官，乃固辞。武帝许听，与府司马换廨居之。）隋为郡官，大唐改为司马。（说在郡佐后。）
主簿一人，录门下众事，省署文书，汉制也。历代至隋皆有。（晋习凿齿字彦威，为桓温荆州主簿，亲遇深密。时语曰： 徒三十年看儒书，不如一诣习主簿。 ）
功曹书佐一人，主选用，汉制也。其司隶功曹从事史，兼录众事。（应劭汉百官表曰： 司隶功曹从事即州治中从事也。 ）晋以来，改功曹为西曹书佐。宋有别驾西曹，主吏及选举，即汉之功曹书佐也。
部郡国从事史，每郡国各一人，汉制也。主督促文书，举非法。（后汉乔玄字公祖，为梁县功曹。荆河州刺史周景行部到梁国，玄谒景，因伏地言陈相羊昌罪恶，乞为部郡从事，穷理其罪。景壮玄意，即署遣之。玄到，具考赃罪。梁冀驰檄救之，景承旨召玄还。檄至不发，按之益急。昌坐槛车徵，玄由是著名。又，朱震字伯厚，为州从事，奏济阴太守单匡赃罪。三府谚曰： 车如鸡栖马如狗，疾恶如风朱伯厚。 ）
典郡书佐，每郡国各一人，汉制也。各主一郡文书，以郡吏补，岁满一更。
祭酒从事史，汉魏以来置。宋世分掌诸曹兵、贼、仓、户、水、铠之事。自江左扬州无祭酒，而以主簿治事。
中正，陈胜为楚王，以朱房为中正，而不言职事。两汉无闻。魏司空陈群以天台选用，不尽人才，择州之才优有昭鉴者，除为中正，自拔人才，铨定九品，州郡皆置。吴有太公平，亦其任也。（吴习温为荆州太公平。太公平即州都也。后潘秘为尚书仆射，代温为公平，甚得州里之称。）晋宣帝加置大中正，故有大小中正，其用人甚重。（晋刘毅字仲雄，年七十已告老，后举为青州大中正。尚书以毅悬车致仕，不宜劳以碎务。孙尹表曰： 司徒魏舒、司隶严询与毅年齿相近，管四十万户州，兼董司百寮，总摄机要。舒所统殷广，兼执九品，铨十六州，议者不以为剧。昔郑武公年过八十，入为司徒。毅志气聪明，一州品第，不足劳其思虑。 毅遂为州都，铨正人流，清浊区别。其所弹贬，自亲贵始。又干宝称，晋宣帝除九品，置大中正。晋令曰： 大小中正为内官者，听月三会议上东门外，设幔陈席。 又刘毅上表： 刺史初临州，大中正选州里才业高者兼主簿从事，迎刺史。若吏部选用，犹下中正，问人事所在、父祖位状。 又晋起居注曰： 仆射诸葛恢启称：州都大中正为吏部尚书，及郎、司徒左长史掾属皆为中正。臣今领吏部，请解大中正。以为都中正，职局司理，不宜兼也。 ）齐、梁亦重焉。（梁沈约迁侍中、光禄大夫，领太子詹事，扬州大中正，关尚书八条事。）后魏有之。（孝文云： 中正之任必须得才业兼资者。 太武帝时，崔浩为冀州中正。）北齐郡县皆有，其本州中正以京官为之。（乾明中，邢劭为中书监，同郡许惇与劭竞本州中正，遂凭附宋钦道，出劭为刺史。）隋有州都，其任亦重。（晋王广为雍州牧，司空杨雄、仆射高颎并为州都。）大唐无。
都督（总管、节度、团练、都统等使附）
后汉光武建武初，征伐四方，始权置督军御史，事竟罢。建安中，魏武为相，始遣大将军督之。而袁绍分沮授所统诸军为三都督。（绍以沮授、郭图、淳于琼各典一军。）魏武征孙权还，又使夏侯惇督二十六军。
魏文帝黄初三年，始置都督诸州军事，或领刺史。又，上军大将军曹真都督中外诸军，假黄钺，则总统外内诸军矣。明帝太和四年，司马宣王征蜀，加号大都督。高贵乡公正元二年，司马文王都督中外诸军，寻加大都督。
晋受魏禅，则都督诸军为上，监诸军次之，督诸军为下。使持节为上，持节次之，假节为下。使持节得杀二千石以下。持节杀无官位人，若军事，得与使持节同。假节，唯军事得杀犯军令者。及伐吴之役，以贾充为使持节、假黄钺、大都督，总统六师。（兼给羽葆、鼓吹、缇幢、兵万人、骑二千，置左右长史、司马、从事中郎，增参军、骑司马各十人，帐下司马二十人，大车、官骑各三十人。）太康中，都督知军事，刺史理人，各用人也。惠帝末，乃并任，非要州则单为刺史。（庾翼都督征讨诸军事，镇襄阳，绥怀招纳，立客馆，置典宾参军。）江左以来，都督中外尤重，唯王导等权重者乃居之。
宋氏人臣则无居者，唯江夏王义恭得假黄钺。假黄钺则专戮节将，非人臣常器。又有都督诸州诸军事者，则为常职。旧曰监某州诸军事，文帝即位，改监为都督。
后魏有都督中外诸军事。永安以后，近远多事，置京畿大都督，总摄军人，立府置佐。
后周改都督诸军事为总管，则总管为都督之任矣。又有大都督、帅都督、都督。
至隋三都督并以为散官。炀帝改大都督为校尉，帅都督为旅帅，都督为队正。（大唐武德七年，改上大都督为骁骑尉，大都督为飞骑尉，帅都督为云骑尉，都督为武骑尉。）按此则都督之名微矣。隋文帝以并、益、荆、扬四州置大总管。（并、益、扬三州以亲王临统，唯荆州以韦世康为之，时论以为美。）其馀总管府置於诸州，列为上中下三等，加使持节，炀帝悉罢之。
大唐诸州复有总管，亦加号使持节。（刺史加号持节。）武德元年，诸州总管亦加号使持节。五年，以洺、荆、并、幽、交五州为大总管府。七年，改大总管府为大都督府，总管府为都督府。（旧洺州已置都督府，武德四年废府，置大行台。）复有行军大总管者，盖有征伐则置於所征之道，以督军事。自武德以来，亦有元帅之号。太宗为秦王，加西讨元帅。中宗为周王，为洮河道元帅。睿宗为相王，为并州道行军元帅。（安禄山反后，天宝十五载，哥舒翰为诸道兵马元帅。其后李光弼、郭子仪复为副元帅。李峘、李若幽、李勉又为兵马都统。盖从其宜也。）太极初，以并、益、荆、扬为四大都督府。开元十七年，加潞州为五焉。其馀都督定为上中下等。（上都督府五，中都督府十三，下都督府十六。）前后制置，改易不恒，难可备叙。凡大都督府，置大都督一人，（掌所管都督诸州城隍、兵马、甲仗、食粮、镇戍等。）亲王为之，多遥领。其任亦多为赠官。长史居府以总其事。（各有长史、司马、录事、功曹以下官属，但员数多少与诸州府有差，其职事不异，具郡佐篇。）分天下州县制为诸道，每道置使，治於所部。（即采访、防御等使也。）其边方有寇戎之地，则加以旌节，谓之节度使。自景云二年四月，始以贺拔延嗣为凉州都督，充河西节度使。其后诸道因同此号，得以军事专杀。行则建节，府树六纛，外任之重莫比焉。本皆兼支度、营田使，开元九年十一月敕，其河东、河北不须别置，并令节度使兼充。有副使一人，（副贰使。）行军司马一人，（申习法令，自汉魏至隋，总戎出征，则刺史、都督、将军等官置长史、司马、诸曹参军，为之寮佐，按官置司。大唐本制，大总管乃前代专征之任，其寮佐亦多同之。自后改为节度大使，置副使、判官以为寮佐，如前代长史以下之任。然长史、司马及诸曹是曰官名，副大使、副使、判官乃为使职。有所改易，合随府主。置大使则有副使以下，今若改名，使府不合设官充其寮吏。盖因授任者莫详其源，既有副使，又置司马，参杂重设，遂为其例。况不标於甲令，固须区别著定恒规也。）判官二人，（分判仓、兵、骑、胄四曹事，副使及行军司马通署。）掌书记一人，（掌表奏书檄。齐书曰： 宋江夏王义恭取丘巨源为掌书记。 ）参谋无员，（或一人，或二人，参议谋画。）随军四人。（分使出入。）开元中，凡八节度使，（碛西、河西、陇右、朔方、河东、幽州、剑南、岭南，此八节度也。后更增加，兼改名号。）盖古之持节都督江左四中郎将，近代行军总管之任。（凡将帅出行，兵满万人以上，则置长史，司马，仓、兵等曹参军。若万人以下，员数递减。自至德以来，天下多难，诸道皆聚兵，增节度使为二十馀道。其非节度使者，谓之防御使，以采访使并领之。采访理州县，防御理军事。初节度与采访各置一人，天宝中始一人兼领之。代宗为广平王时，充天下兵马元帅，亲总师旅，克定祸乱。以大臣宿将郭子仪、李光弼等随其方面以为副，谓之副元帅，以督诸道事。及皇帝践祚，以雍王为之。王升储宫而元帅阙。乾元中，又置都统使，监总管诸道，或领三道，或领五道，皆古方岳牧伯之任也。上元末，省都统，后又改防御使为都团练守捉使，皆主兵事，而无旌节，寮属亦减。有副使一人掌贰使事，判官二人分判军事。自永泰以来，都团练使稍有加置参谋者。）若朝觐则置留后，择其人而任之。（宋武帝起义讨桓玄，既平京口，向建业，以孟昶为长史，总摄后事。及讨司马休之，伐荆州，以中军将军刘道邻监留府事，皆留后之任也。自后无代无之，不复遍举。）
都护
汉宣帝地节二年，初置西域都护，为加官也。或以骑都尉、谏大夫使护西域三十六国，有副校尉。始以郑吉为之，后废。
至后汉永平十七年，复置。（班超为西域都护，大破焉耆、尉犁，斩其王，自是西域降服，纳质者五十馀国。）
晋宋以后，有都护之官，亦其任也。（齐书曰： 广州西南有二江，川源深远，别置都护，专征讨之事。陈伯超为西江都护，沈顗为南江都护。 ）
大唐永徽中，始於边方置安东、安西、安南、安北四大都护府，后又加单于北庭都护府。（麟德元年，改云中都护为单于都护。）府置都护一人，（掌所统诸蕃慰抚、征讨、斥堠，安辑蕃人及诸赏罚，叙录勋功，总判府事。）副都护二人，（掌贰都护事。其安北单于则置一人。）长史、司马各一人。（录事、功曹、仓曹、户曹、兵曹、法曹参军各一人，参军事三人。其安北单于唯有司马、仓曹、兵曹各一人，馀并不置。）
