<strong>职官十七</strong>
俸禄
禄秩
（幹力白直仗身庶仆亲事帐内执衣防閤邑士士力门夫等并附周汉后汉宋齐梁北齐后周隋大唐）
周班爵禄之制，天子一位，公一位，侯一位，伯一位，子男同一位，凡五等也。君一位，卿一位，大夫一位，上士一位，中士一位，下士一位，凡六等。大国君十卿禄，卿禄四大夫，大夫倍上士，上士倍中士，中士倍下士，下士与庶人在官者同禄。（赵岐曰： 庶人在官者，未命为士者。 ）次国君十卿禄，卿禄三大夫，大夫倍上士，上士倍中士，中士倍下士，下士与庶人在官者同禄。小国君十卿禄，卿禄二大夫，大夫倍上士，上士倍中士，中士倍下士，下士与庶人在官者同禄。皆禄足以代耕也。（卿禄於君禄皆十分之一，大夫於卿各相加。士不得耕，以禄代耕也。）及乎周衰，诸侯恶其害己而去其籍。（诸侯恣行，恶其法度之害己，而灭去其籍。故今周礼司禄之官阙其职也。）故其详不可得而闻矣，兹盖其略也。（孟子。）天子之三公之田视公侯，天子之卿视伯，天子之大夫视子男，天子之元士视附庸。（视，比也。）诸侯之下士禄食九人，中士食十八人，上士食三十六人，下大夫食七十二人，卿食二百八十八人，君食二千八百八十人。次国之卿食二百一十六人，君食二千一百六十人。小国之卿食百四十四人，君食千四百四十人。次国之卿命於君者，亦如小国之卿。凡制农田百亩，百亩之分，上农夫食九人，其次食八人，其次食七人，其次食六人。下农夫食五人。庶人在官者，其禄以是为差。（农夫皆受田於公，田肥墽有五等，收入不同也。庶人在官者，谓府史之属，官长所除，不命於天子国君者。分或为粪。墽，古教反。）故诸侯之下士视上农夫，禄足以代耕也。（礼记王制。）
汉制禄秩，自中二石至百石各有等差。宣帝又益天下吏百石以下俸十五。（汉书曰： 若食一斛，则益五斗。 又应劭汉书曰： 张敞、萧望之言曰： 夫仓廪实而知礼节，衣食足而知荣辱，今小吏俸率不足，常有忧父母妻子之心，虽欲洁身为廉，其势不能。请以什率增天下吏俸。 宣帝乃益天下吏俸什二。 而汉书言十五，两存其说。）至成帝阳朔二年，除八百石、五百石秩。（除八百就六百，除五百就四百。）绥和二年，又益吏三百石以下俸。凡吏比二千石以上年老致仕者，三分故禄，以一与之，终其身。（其时亦有俸钱之差，但本史文不具耳。故元帝时贡禹上书曰： 臣为谏大夫，秩八百石，俸钱月九千二百，廪食太官。又拜为光禄大夫，秩二千石，俸钱月万二千。禄赐愈多，家日以益富。 ）中二千石，（月俸百八十斛。）二千石，（百二十斛。）比二千石，（百斛。）千石，（九十斛。）比千石，（八十斛。）六百石，（七十斛。）比六百石，（六十斛。）四百石，（五十斛。）比四百石，（四十五斛。）三百石，（四十斛。）比三百石，（三十七斛。）二百石，（三十斛。）比二百石，（二十七斛。）百石。（十六斛。）自四百石至二百石为长吏。（吏，理也。主理其县内。）百石以下有斗食佐史之秩，（颜师古曰： 汉官名秩簿云，斗食月俸一十斛，佐史月俸八斛也。一说，斗食者，岁俸不满百石，计日而食一斗二升，故云斗食也。 ）是为小吏。（本史王莽诏曰： 自公卿以下，一月之禄十緵布二疋，或帛一疋，予每之念。今僚禄一岁六十六斛，稍以差增，上至四辅而为万斛。 孟康曰： 緵，八十缕也。 ）
后汉大将军、三公俸，月三百五十斛。（风俗通曰： 汉制，三公一岁共食万石。 按此则有出，出盖举大数也。）至建武二十六年，增百官俸，其千石以上减於西京旧制，六百石以下增於旧秩。（本史永初四年，又减百官及州郡县俸，各有差。）凡诸受俸，皆取半钱半穀。延平中，定制：中二千石，（月俸钱九千，米七十二斛。）真二千石，（钱六千五百，米三十六斛。）比二千石，（钱五千，米三十四斛。）千石，（钱四千，米三十斛。）六百石，（钱三千五百，米二十一斛。）四百石，（钱二千五百，米十五斛。）三百石，（钱二千，米十二斛。）二百石，（钱一千，米九斛。）一百石，（钱八百，米四斛八斗。）凡中二千石，丞比千石；真二千石，丞、长史六百石；比二千石，丞比六百石。令、相千石者，丞、尉皆四百石；其六百石者，丞、尉皆三百石。长、相四百石及三百石者，丞、尉皆二百石。诸侯公主家丞秩皆比三百石。诸边障塞尉、诸陵校尉长皆二百石。有常例者不署秩。（本志。）大将军、三公腊赐钱各二十万，牛肉二百斤，粳米二百斛。（特进侯以下各有差。）立春之日，遣使者赐文官司徒、司空帛三十疋，九卿十五疋，武官太尉、大将军各六十疋，执金吾诸校尉各三十疋。武官倍文官。（汉官仪。）献帝建安八年，颁赐三公以下金帛。由是三年一赐，以为常制。（本史。）
宋氏以来，州郡秩俸及杂供给，多随土所出，无有定准。永初元年，诏二品清官以上应食禄者，有二亲或祖父母年登七十，并给见钱。其郡县田禄，以芒种为断，此前去官者则一年秩禄皆入前人，此后去者悉入后人。元嘉末，又改此制，计月分禄。（武帝初即位，制：凡中二千石，加公田一顷。）
齐氏众官有僮幹之役，而不详其制。（大明五年制，二品清官行僮幹杖，不得出十。张融坐鞭幹钱敬道杖五十，免官。又梁王谌为吏部郎，坐鞭曹申免官。幹者，若门仆之类也。）
梁武帝天监初，定九品令。帝於品下注：一品秩为万石，第二第三品为中二千石，第四第五品为二千石。及侯景之乱，国用常褊，京官文武月别唯得廪食，多遥带一郡县官，而取其禄秩焉。扬、徐等大州比令、仆班，（扬州督王畿，理在建康，徐州督重镇，理京口，并外官刺史最重者。尚书令、仆射，官品第三也。）宁、桂等小州比参军班。（宁州理建宁，今云南郡，桂州理始安，今郡，并与外官刺史最轻者。公府参军，官品第六也。）丹阳郡、吴郡、会稽等郡，同太子詹事、尚书班，（丹阳尹理建康，吴郡、会稽即今郡，并列郡重者。詹事、尚书，官品第三也。）高凉、晋康等小郡，三班而已。（高凉、晋康即今郡，并列郡最轻者。梁武帝定九品后，其内官吏为十八班，以班多者为贵，同班者即以居下为劣，则与品第高下不伦，当是其时更以清浊为差耳。本史既略，不可详审焉。）大郡六班，小县两转方至一班。品第既殊，不可委载。其州郡县禄米绢布丝绵，当处输台传仓库。若给刺史守令等，先准其所部文武人物多少，由敕而裁。凡如此禄秩，既通所部兵士给之，其家得盖少。诸王诸主出阁就第婚冠所须及衣裳服饰并酒米鱼鮭香油纸烛等，并官给之。王及主婿外禄者不给，解任还京仍亦公给。
后魏初，无禄秩者。至孝文太和八年，始班俸禄，罢诸商人，以简民事。户增调三疋、穀二斛九斗，以为官司之禄，均预调为二疋之赋。禄行之后，赃满一疋者死。其禄每季一请，於是百官受禄有差。至十年，议定民官依户给俸。（本史又曰： 初边方小郡太守数户而已，一请止六尺绢，岁不满疋。 ）
北齐官秩：一品每岁八百疋，（二百疋为一秩。）从一品七百疋，（一百七十五疋为一秩。）二品六百疋，（一百五十疋为一秩。）从二品五百疋，（一百二十五疋为一秩。）三品四百疋，（一百疋为一秩。）从三品三百疋，（七十五疋为一秩。）四品二百四十疋，（六十疋为一秩。）从四品二百疋，（五十疋为一秩。）五品一百六十疋，（四十疋为一秩。）从五品一百二十疋，（三十疋为一秩。）六品一百疋，（二十五疋为一秩。）从六品八十疋，（二十疋为一秩。）七品六十疋，（十五疋为一秩。）从七品四十疋，（十疋为一秩。）八品三十六疋，（九疋为一秩。）从八品三十二疋，（八疋为一秩。）九品二十八疋，（七疋为一秩。）从九品二十四疋，（六疋为一秩。）禄率一分以帛，一分以粟，一分以钱。事繁者优一秩，平者守本秩，闲者降一秩。长兼、试守者，亦降一秩。官非执事、不朝拜者，皆不给禄。州郡县制禄之法，刺史、守、令下车，各前取一时之秩。上上州刺史，岁秩八百疋，与司州牧同。上中、上下各以五十疋为差。中上降上下一百疋，中中及中下亦以五十疋为差。下上降中下一百疋，下中、下下亦各以五十疋为差。上郡太守，岁秩五百疋，降清都尹五十疋。上中、上下各以五十疋为差。中上降上下四十疋，中中及中下各以三十疋为差。下上降中下四十疋，下中、下下各以二十疋为差。上上县，岁一百五十疋，与邺、临漳、成安三县同。上中、上下各以十疋为差。中上降上下三十疋，中中及中下各以五疋为差。下上降中下二十疋，下中、下下各以十疋为差。州自长史下逮於史吏，郡县自丞以下逮於掾佐，亦皆以帛为秩。郡有尉者，尉减丞之半。皆以其所出常调课给之。自一品以下至流外勋品，各给事力。一品至三十人，下至於流外勋品，或以五人为等，或以四人、三人、二人、一人为等。繁者加一等，平者守本力，闲者降一等。诸州刺史、守、令以下，幹及力皆听敕乃给。其幹出所部之人。一幹输绢十八疋，幹身放之。力则以其州郡县白直充。
后周制禄秩：下士一百二十五石，中士以上至於上大夫，各倍之，上大夫是为四千石。卿二分，孤三分，公四分，各益其一，公因盈数为万石。其九秩一百二十石，八秩至於七秩，每二秩六分而下，各去其一，二秩一秩俱为四十石。凡颁禄，视年之上下。亩至四釜为上年，上年颁其正。三釜为中年，中年颁其半。二釜为下年，下年颁其一。无年为凶荒，不颁禄。
隋京官正一品，禄九百石。其下每以百石为差，至正四品，是为三百石。从四品二百五十石，其下每以五十石为差，至正六品，是为一百石。从六品九十石，以下每以十石为差，至从八品，是为五十石。食封及官不判事者，并九品，皆不给禄。其给皆以春秋二季。刺史、太守、县令则计户而给禄，各以户数为九等之差。大州六百二十石，其下每以四十石为差，至於下下，则三百石。大郡三百四十石，其下每以三十石为差，至於下下，则一百石。大县百四十石，其下每以十石为差，至於下下，则六十石。其禄唯及刺史二佐及郡守、县令。（本志。）
文帝时，尝以百僚供费不足，台省府寺咸置廨钱，收息取给。工部尚书苏孝慈以为官人争利，非兴化之道，上表请罢，从之。公卿以下又给职田各有差。（本志。）
义宁二年，唐王为相国，罢外官给禄，每十斛给地二十亩。
大唐武德中，外官无禄。
贞观二年制，有上考者乃给禄。其后遂定给禄俸之制：（以民地租充之。）京官正一品，（七百石。）从一品，（六百石。）正二品，（五百石。）从二品，（四百六十石。）正三品，（四百石。）从三品，（三百六十石。）正四品，（三百石。）从四品，（二百六十石。）正五品，（二百石。）从五品，（一百六十石。）正六品，（一百石。）从六品，（九十石。）正七品，（八十石。）从七品，（七十石。）正八品，（六十七石。）从八品，（六十二石。）正九品，（五十七石。）从九品，（五十二石。）诸给禄者，三师、三公及太子三师、三少，若在京国诸司文武官职事九品以上并左右千牛备身左右、太子千牛，并依官给。其春夏二季春给，秋冬二季秋给。（凡京文武官每岁给禄，总一十五万一千五百三十三石二斗。自至德之后不给。）其在外文武官九品以上准官皆降京官一等给。其文武官在京长上者则不降。（诸给禄应降等者，正从一品各以五十石为一等，二品三品皆以三十石为一等，四品五品皆以二十石为一等，六品七品皆以五石为一等，八品九品皆以二石五斗为一等。）其俸钱之制，京司诸官初置公廨，令行署及番官兴易，以充其俸。
贞观十二年，罢公廨，置胥士七千人，取诸州上户为之。准防閤例而收其课，三岁一更，计员少多而分给焉。
贞观十五年，以府库尚虚，敕在京诸司依旧置公廨，给钱充本，置令史、府史、胥士等，令回易纳利，以充官人俸。谏议大夫褚遂良上疏曰： 为理之本，在於择人，不正其源，遂差千里。往古明经拜职，或四科辟召，必择器任使，量才命官。然则市井子孙，不居官吏。国家制令，宪章三代，商贾之人，亦不居官位。陛下近许诸司令史捉公廨本钱，诸司取此色人，号为捉钱令史。不简性识，宁论书艺，但令身能贾贩，家足赀财，录牒吏部，即依补拟。大率人捉五十贯以下，四十贯以上，任居市肆，恣其贩易，每月纳利四千，一年凡输五万，送利不违，年满授职。然有国家者常笑汉代卖官，今开此路，颇类於彼。在京七十馀司，相率司别九人，更一二载后，年别即有六百馀人输利受职。伏以陛下理致昇平，任贤为政，或太学高第，或诸州进士，皆策同片玉，经若悬河，守先圣之格言，慕昔贤之廉耻，拔十取五，量能授官，然犯禁违公，辄罹刑法。况乎捉钱令史，专主贾贩，志意分毫之末，耳目廛肆之间，输钱於官，以获品秩，荏苒年岁，国家能不使用之乎？此人习与性成，惯於求利，苟得无耻，岂蹈廉隅，使其居职，何向而可。将来之弊，宜绝本源。臣每周游之间，为国视听，京师庶僚，爰及外官，异口同词，咸言不便。 太宗纳之，停诸司捉钱，依旧本府给月俸。
二十一年，复依故制置公廨，给钱为之本，置令史、府史、胥士等职，贾易收息，以充官俸。
永徽元年，悉废胥士等，更以诸州租庸脚直充之。其后又令薄赋百姓一年税钱，依旧令高户及典正等掌之，每月收息，以充官俸。其后又以税钱为之，而罢其息利。
凡京文武正官每岁供给俸食等钱，（并防閤、庶仆及杂钱等。）总一十五万三千七百二十贯。（员外官不在此数。）外官则以公廨田收及息钱等，常食公用之外，分充月料，先以长官定数，其州县少尹、长史、司马及丞，各减长官之半。尹、大都督府长史、副都督、别驾及判司准二佐，以职田数为加减。其参军及博士减判司、主簿县尉减县丞各三分之一。（谓内外员外官同正员者，禄料赐会食料一事以上，并同正员。其不同正员者，禄赐食料亦同正员，馀各给半。职田并不给。自乾元之后，以常赋不给，内外官俸禄各减其半。）内供奉及里行不带本官者，禄俸食料防閤庶仆一事以上，并同正官。带官者，听从多处给。若带外官者，依京官给。（食料赐会与京官同。）诸检校及判、试、知等官不带内外官者，料度一事以上，准员外官同正员例给。若检校及判、试、知处正官见阙者，兼给杂用。其职田不应入正官者，亦给。（其侍御史殿中及监察御史知试并同内供奉里行例。）
仪凤二年制，内外官俸食、防閤、邑士、白直等，宜令王公以下，率口出钱以充给焉。
调露元年九月，职事五品以上，准旧给仗身。
武太后光宅元年九月，以京官八品九品俸料授薄，诸八品每年给庶仆三人，九品二人。
又有亲事、帐内，（六品七品子为亲事，八品九品子为帐内，限年十八以上，举诸州共率万人为之。）凡王公以下及文武职事三品以上带勋官者，则给之。（其亲事府、帐内府官，附在王侯篇。）三师、三公、开府仪同三司，（一百三十人。）嗣王、郡王，（一百八人。）上柱国带二品以上职事，（九十五人。）带三品职事，（六十九人。）柱国带二品以上职事，（七十九人。）带三品职事，（六十二人。）上护军带二品以上职事，（七十三人。）带三品职事，（五十五人。）护军带二品以上职事，（六十二人。）带三品职事，（三十六人。）
诸州县之官，流外九品以上皆给白直：二品，（四十人。）三品，（三十二人。）四品，（二十四人。）五品，（十六人。）六品，（十人。）七品，（七人。其七品佐官六人。）八品，（五人。）九品。（四人。）诸州县官，流内九品以上及在外监官五品以上，皆给执衣：（随身驱使，典执笔砚，其监官於随近州县取充。）二品，（十八人。）三品，（十五人。）四品，（十二人。）五品，（九人。）六品、七品，（各六人。）八品、九品，（各三人。关津岳渎官并不给。）分为三番，每周而代。（不愿代者听之。）初以民丁中男充，为之役使者不得逾境；后皆舍其身而收其课，课入所配之官，遂为恒制。
镇戍之官，以镇戍上、中、下为差。上镇将给仗身四人，中下镇将、上镇副各三人，中下镇副各二人，仓曹、兵曹、戍主副各一人。其仗身十五日一时，收资六百四十。
开元十年正月，省王公以下视品官参佐及京官五品以上官仗身职员。
凡京司文武职事官，五品以上给防閤：一品，（九十六人。）二品，（七十二人。）三品，（四十八人。）四品，（三十二人。）五品，（二十四人。）六品以下给庶仆：六品，（五人。）七品，（四人。）八品，（三人。）九品，（二人。）公主，邑士（八十人。）郡主，（六十人。）县主，（四十人。）特封县主，（三十四人。）京官仕两职者从多给。凡州县官皆有白直：二品，（四十人。）三品，（三十二人。）四品，（二十人。）五品，（十六人。）六品，（十二人。）七品，（六人。）八品，（五人。）九品，（四人。）凡诸亲王府属并给士力，数如白直。其防閤、庶仆、白直、士力纳课者，每年不过二千五百，执衣元不过一千文。防閤、庶仆旧制季分，月俸食料杂用即月分。诸官应月给。
开元二十四年六月，乃撮而同之，通谓之月俸。一品月俸料八千，食料千八百，杂用千二百，防閤二十千，通计三十一千。二品月俸六千，食料千五百，杂用一千，防閤十五千五百，通计二十四千。三品月俸五千，食料千一百，杂用九百，防閤十千，通计十七千。四品月俸三千五百，食料七百，杂用七百，防閤六千六百六十七，通计十一千五百六十七。五品月俸三千，食料六百，杂用六百，防閤五千，通计九千二百。六品月俸二千，食料四百，杂用四百，庶仆二千五百，通计五千三百。七品月俸千七百五十，食料三百五十，杂用三百五十，庶仆千六百，通计四千五十。八品月俸千三百五十，食料三百，杂用三百，庶仆六百，通计二千五百五十。九品月俸千五十，食料二百五十，杂用二百，庶仆四百，通计千九百。（其数目，国初以来即有，中间色目，或有加减，今方为定制。）员外官带同正者，不减正员官食料钱，不带同正者减半。（致仕官，建中三年九月敕，所请半禄料及赐物等，并宜从敕出日於本贯及寄住处州府支给。至贞元四年四月敕，其宴会及朔望朝参，并依恒式，自今已后，宜准此。）
诸州县不配防人处，城及食库门各二人；须守护者，取年十八以上中男及残疾，据见在数，均为番第，勿得偏并。每番一旬。每城门各四人，仓库门各二人。（其仓门每万石加一人，石数虽多，不得过五人。）其京兆、河南府及赤县大门各六人，库门各三人。（其须修理官廨及祗承官人，听量配驱使。若番上不到应须徵课者，每番闲月不得过一百七十，忙月不得过二百文。）满五旬者，残疾免课调，中男免杂徭。其州城郭之下户数不登者，通取於他县。总谓之门夫。其后举其名而徵其资，以给郡县之官。其门之多少，课之高下，任土作制，无有常数。
天宝五载制，郡县白直计数多少，请用料钱，加税以充之，不得配丁为白直。十四载八月制，两京文武官九品以上正员官，自今以后，每月给俸食、杂用、防閤、庶仆等，宜十分率加二分，其同正官加一分，仍永为恒式。（乾元元年制，外官给半料与职田，京官不给料，令度支使量閒剧，司给手力课，员外官一切无料。大历三年，通计京城诸司，每月给手力资钱凡四万七千五百四十六贯四十八，并以天下青苗钱充。初以常赋不给，乃税人垦田亩十有五钱。资用窘急，不暇成熟，候苗青即征之，故谓之青苗钱。主其任者为青苗使。贞元四年正月敕，京文武官员及两京府县官总三千七百七员，据元给及新加，每月当钱五万一千四百四贯六百一十七文，一年都当六十一万六千八百五十五贯四百四文。）
天宝七载九月敕，五品以上正员清官、诸道节度使及太守等，并听当蓄丝竹，以展懽娱，行乐盛时，式覃中外。
至八载六月敕，其南口给使，王公家不过二十人，其职事官一品不得过十人，三品不得过八人，四品不得过六人，五品不得过四人，京文武清官六品七品不得过二人，八品九品不得过一人。（百官家蓄丝竹及给使口，并是朝恩，优宠资给，故附於庶仆俸料之后。）
致仕官禄
大唐令，诸职事官年七十、五品以上致仕者，各给半禄。开元五年十月敕，致仕应请物，令所由送至宅。
职田公廨田
古者自卿以下必有圭田，圭田五十亩，馀夫二十五亩。（孟子言古者卿以下至於士，皆受田五十亩，所以供祭祀。圭，洁也。士田谓之圭田，所谓 惟士无田则亦不祭 ，言绌士无洁田也。井田之民养公田者，受百亩，圭田半之，故五十亩。馀夫者，一家一人受田，其馀老小尚有馀力者，受二十五亩，半於圭田，谓之馀夫也。受田者田莱多少，有上中下。周礼曰 馀夫亦如之 ，亦如上中下之制也。）故王制曰 公田藉而不税 ，（藉之言借也，借民力治公田，美恶取於此，不税民之所自治也。孟子曰： 夏后氏五十而贡，殷人七十而助，周人百亩而彻。 是也。） 夫圭田无征 ，是也。（夫犹治也。征，税也。治圭田者不税，所以厚贤也。此则周礼之士田，以任近郊之地，税什一也。）凡藉田之法，以一里之田凡九顷，分授八夫，则家得一顷。其馀一顷，以八十亩均付八家，以为公田，家得十亩。借民力而治之，公则好恶取於是，不复侵人所自治之田也。故诗曰： 雨我公田，遂及我私。 其馀二十亩，二家共得五亩，以为庐舍。秦汉之间，不详其制。
至晋，公卿犹各有菜田及田驺多少之级，然粗举其制，而史不备书。其馀历代多阙。
后魏孝文太和五年，州刺史、郡太守并官节级给公田。
隋文帝开皇中，以百僚供费不足，咸置廨钱，收息取利。苏孝慈上表请罢。於是公卿以下内外官给职分田，一品给五顷，至五品则为三顷，其下每以五十亩为差。又给公廨田以供用。
大唐凡京诸司各有公廨田：司农寺，（给二十六顷。）殿中省，（二十五顷。）少府监，（二十二顷。）太常寺，（二十顷。）京兆府、河南府，（各十七顷。）太府寺，（十六顷。）吏部、户部（各十五顷。）兵部、内侍省，（各十四顷。）中书省、将作监，（各十三顷。）刑部、大理寺，（各十二顷。）尚书都省，门下省、太子左春坊，（各十一顷。）工部，（一十顷。）光禄寺、太仆寺、秘书省，（各九顷。）礼部、鸿胪寺、都水监、太子詹事府，（各八顷。）御史台、国子监、京县，（各七顷。）左右卫、太子家令寺，（各六顷。）卫尉寺、左右骁卫、左右武卫、左右威卫、左右领军卫、左右金吾卫、左右监门卫、太子左右奉坊，（各五顷。）太子左右卫率府、太史局，（各四顷。）宗正寺、左右千牛卫、太子仆寺、左右司御率府、左右清道率府、左右监门率府，（各三顷。）内坊、左右内率府、率更府，（各二顷。）
在外诸司公廨田，亦各有差：大都督府，（四十顷。）中都督府，（三十五顷。）下都督、都护府、上州，（各三十顷。）中州，（二十顷。）宫总监、下州，（各十五顷。）上县，（十顷。）中县，（八顷。）下县，（六顷。）上牧监、上镇，（各五顷。）下县及中下牧、司竹监、中镇、诸军、折冲府，（各四顷。）诸冶监、诸仓监、下镇、上关，（各三顷。）互市监、诸屯监、上戍、中关及津，（各二顷。其津隶都水使者，不给。）下关，（一顷五十亩。）中戍、下戍、岳渎，（各一顷。）
诸京官文武职事各有职分田：一品，（十二顷。）二品，（十顷。）三品，（九顷。）四品，（七顷。）五品，（六）（顷。）六品，（四顷。）七品，（三顷五十亩。）八品，（二顷五十亩。）九品，（二顷。）并去京城百里内给。其京兆、河南府及京县官人职分田，亦准此。（即百内地少，欲於百里外给者，亦听之。）
诸州及都护府、亲王府官人职分之田，亦各有差：二品，（十二顷。）三品，（十顷。）四品，（八顷。）五品，（七顷。）六品，（五顷。京畿县亦准此。）七品，（四顷。）八品，（三顷。）九品，（二顷五十亩。）镇、戍、关、津、岳、渎及在外监官五品，（五顷。）六品，（三顷五十亩。）七品，（三顷。）八品，（二顷。）九品，（一顷五十亩。）三卫中郎将、上府折冲都尉，（各六顷。）中府，（五顷五十亩。）下府及诸郎将，（各五顷。）上府果毅都尉，（四顷。）中府，（三顷五十亩。）下府，（三顷。）上府长史、别将，（各三顷。）中府、下府，（各二顷五十亩。）亲王府典军，（五顷五十亩。）副典军，（四顷。）千牛备身、备身左右、太子千牛备身，（各三顷。）诸军上折冲府兵曹，（二顷。）中府、下府，（各一顷五十亩。）其外军校尉，（一顷二十亩。）旅帅，（一顷。）队正副，（各八十亩。）皆於领侧州县界内给。其校尉以下在本县及去家百里内领者，不给。（其田亦借民佃植，至秋冬受数而已。）
诸职分陆田限三月三十日，稻田限四月三十日，以前上者并入后人，以后上者入前人。其麦田以九月三十日为限。各前人自耕未种，后人酬其功直；已自种者，准租分法。其价六斗已下者，依旧定，不得过六斗，并取情愿，不得抑配。
开元十年六月敕，所置职田，本非古法，爰自近制，是以因循。事有变通，应须删改。其内外官所给职田地子，从今年九月以后，并宜停给。十八年六月，京官职田，特令准令给受，复月旧制。（自大历以来，关中匮竭，时物腾贵，内官不给。乃减外官职田三分之一，以给京官俸。每岁通计，文武正员、员外官及内侍省、闲厩、五坊、南北衙宿卫并教坊内人家粮等，凡给米七十万石。）
