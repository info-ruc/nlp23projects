<strong>职官十六</strong>
文散官
开府仪同三司
汉文帝元年，始用宋昌为卫将军，位亚三司。后汉章帝建初三年，始使车骑将军马防班同三司。同三司之名，自此始也。殇帝延平元年，邓骘为车骑将军，仪同三司。仪同之名，自此始也。（又献帝以伏完为辅国将军，仪比三司。）魏黄权以车骑将军开府仪同三司。开府之名，自此始也。汉末奋威将军，晋江右伏波、辅国将军，并加大，而仪同三司。江左以来，将军则中、镇、抚、四镇以上或加大，馀官则左右光禄大夫以上，并得仪同三司。齐开府仪同三司如公。梁开府仪同三司，位次三公。诸将军、左右光禄大夫优者则加之，同三公置官属。自晋以来，又有如开府同三司之仪者，自羊祜始焉。（汉末吕布开府如三司，其他无闻。至晋羊祜为车骑将军、荆州诸军事，加开府如同三司之仪。累年谦让，不辟士，不备僚属。及始有所命辟士，未到而卒，不得除署。后当阳侯杜元凯表哀其家无胤嗣，官无命士，请更议之。诏不许。）江左亦多有之。（梁沈约为侍中、右光禄大夫，徐勉为约请三司之仪，武帝不许。又邵陵王纶为平南将军，湘州刺史王茂为使持节、散骑常侍、骠骑将军，并同三司之仪。）后魏亦有之。普泰初，特以尔朱世隆为仪同三司，位次上公。北齐亦有仪同三司者，（任城王湝等诸王多为之。湝，户皆反。）又有开府仪同三司及仪同三司。后周建德四年，改开府仪同三司为开府仪同大将军，仍增置上开府仪同大将军。又改仪同三司为仪同大将军，仍增置上仪同大将军。隋文帝并以为散官。又诸卫各置开府，（左勋卫开府、左翊一开府、二开府、三开府、四开府，及武卫、武候、领军、东宫领兵开府准此。）府置开府一人。又有仪同府，仪同以下置员与开府同。初开府仪同三司为四品散实官，至炀帝，又改为从一品，同汉魏之制，位次三公。大唐武德七年，改上开府仪同三司为上轻车都尉，开府仪同三司为轻车都尉，仪同三司为骑都尉。后又以开府仪同三司为文散官。开元以前旧例，开府特进虽不带职事，皆给俸禄，得与朝会，班列依本品之次，皆崇官盛德、罢剧就閒者居之。（天宝六载正月制，内外文武五品以上官，父祖无资荫者，其所用荫，宜同子孙用荫之例。）
特进
汉制，诸侯功德优盛、朝廷所敬异者，赐位特进，位在三公下。故成都侯王商以特进领城门兵，置幕府，得举吏如将军，是也。后汉皇后父兄，率为特进侯，朝会位次三公。（隋志曰： 特进旧位从公，光武以邓禹列侯就第，特进奉朝请。是特进引见之称，无官定体也。 ）而窦笃进位特进，得举吏，见礼依三公。自二汉及魏晋以为加官，从本官车服，无吏卒。太仆羊琇逊位，拜特进，加散骑常侍，无馀官，故给吏卒车服。其馀加特进者，唯食其禄赐，列其班位而已，不别给特进吏卒车服。晋惠帝元康中定令，特进位次诸公，在开府、骠骑上，冠进贤两梁冠，黑介帻，五时朝服，佩水苍玉。（食俸日四斛。太康二年，始赐春绢五十疋，秋绢百五十疋，绵百五十斤。元康元年，给菜田八顷，田驺八人。立夏后不及田者，食俸一年。置主簿、功曹史、门亭长、门下书佐各一人，给安车黑耳，驾御一人，辂车施耳后户一乘。）无章绶。齐时位从公，陈因之。后魏北齐用人，皆以旧德就閒者居之。隋文帝以为散官，不理事。炀帝即位，废特进官。大唐为文散官。（馀具开府篇。）
光禄大夫以下
秦时，光禄勋属官有中大夫。汉武帝太初元年，更名光禄大夫。（汉志曰： 夫者，扶也，肤也。诗曰： 殷士肤敏，灌将于京。 明当以其肌肤知能侍君父也。 ）银章青绶。掌议论，属光禄勋。门外特施行马，以旌别之。无常事，唯顾问应对，诏命所使，无员。后汉光禄大夫三人。凡诸国嗣王之丧，则掌吊，多以为拜假赗赠之使及监护丧事。魏氏以来无员，转优重，不复以为使命之官。其诸公告老，皆家拜此位；及在朝显职，复用加之。（魏文帝以杨彪为光禄大夫，赐几杖衣袍。因朝会引见，令彪著布单衣、鹿皮冠，杖而入，待以宾客之礼。）及晋受命，置左右光禄大夫，假金章紫绶，而光禄大夫如故，加金章紫绶，并与卿同。进贤两梁冠，黑介帻，五时朝服，佩水苍玉。并禄赐、班位、吏卒皆与特进同。复以为优崇之制，而诸公逊位，不复加之。其以为加官者，唯假章绶、禄赐、班位而已，不别给车服、吏卒也。或更拜上公，或以本封食公禄。其诸卿尹中朝大官年老致仕者，及内外之职加此者，前后甚众。由是或因得开府，或进加金章紫绶，又复以为礼赠之官。本已有卿官者，不复重给。其馀皆给。其假银章青绶者，位在金紫将军下，诸卿上。泰始中，唯太子詹事杨珧加给事中光禄大夫。加兵之制，诸所供给依三品将军。（晋宣帝子平原王幹拜光禄大夫，加侍中，特假金章紫绶，班次三司。）其馀自如旧制，终武惠孝怀三世。（食俸日三斛。太康二年，始给春绢五十疋，秋绢百疋，绵百斤。惠帝元康元年，始给菜田六顷，田驺六人，置主簿、功曹史、门亭长、门下书佐各一人。）宋氏因之。齐左右光禄大夫，皆据旧齿，位从公，开府置佐吏如公。年重加亲信二十人。魏晋以来无员。以左右光禄大夫、光禄三大夫皆银章青绶，其重者诏加金章紫绶，则谓之金紫光禄大夫。其重者既有金紫之号，故谓本光禄为银青光禄大夫。（晋时王翘之为银青光禄大夫。）乐安任遐为光禄，就王晏乞一片金，晏乃启转为金紫，是也。犹属光禄勋。梁又有左右金紫光禄大夫，视吏部尚书，左右光禄大夫视诸曹，并养老病。陈因之。自晋以后多为兼官。后魏有光禄大夫，金紫、银青光禄大夫。北齐皆以旧德就閒者居之，与特进同。后周有左右金紫、左右银青四光禄大夫。隋有光禄大夫、左右光禄大夫，皆为散官，不理事。大唐初犹有左右之名。贞观以后，唯曰光禄大夫、金紫光禄、银青光禄，并为文散官。（按前代光禄大夫，始加金章紫绶及银章青绶者并尊崇之，合在光禄之上。后魏定令误，遂因仍不改。）
正议大夫、通议大夫，皆隋置散官，盖取秦大夫掌论议之义。大唐并因之。
太中大夫，秦官，亦掌论议。汉因之。（哀帝初立，御史大夫王嘉奏曰： 苏令发起为盗，欲遣大夫使，时见大夫无可使者，召盩厔令尹逢，拜为谏大夫，遣之。今诸大夫有材者甚少，宜预畜养也。 ）后汉置二十人。（后汉张湛字子孝，拜太中大夫，居中东门候舍，故人号为中东门君。又隗嚣广置职位，以自尊高。郑兴止之，曰： 夫太中大夫、使持节官，皆王者之器，非人臣所当制也。 胡广云： 谏议、光禄、太中、中散大夫，此四等於古礼皆为天子之下大夫，列国之上卿。 ）魏以来无员。晋视中丞、吏部，绛朝服，进贤一梁冠，介帻。泰始末，诏除王览为太中大夫，禄赐与卿同。梁、北齐皆有，大唐亦有之。
中大夫，秦官。汉武改为光禄大夫。自后无闻。北齐有之，大唐又置之。（龙朔二年七月制，诸王承嫡封郡王者，出身从四品下叙。）
中散大夫，王莽所置。后汉因之，后置三十人。（汉官曰： 光武中兴置。 ）魏晋无员。齐梁视黄门侍郎，品服冠帻与太中同。陈亦有之，大唐又置之。
朝议大夫，隋置散官，以取汉诸大夫得上奉朝议为名。大唐因之。
朝请大夫，隋置散官，取汉将军公卿年高德重者，以列侯就第特进奉朝请之义。大唐因之。（龙朔制，诸王众子封郡公者，出身从五品上叙。）
朝散大夫，隋置散官。大唐因之。自正议以下，今并为文散官。
朝议郎、承议郎，并隋置散官。大唐因之。（显庆五年八月制，郡公出身正六品下叙。）
通议郎，隋置散官。（隋文帝於吏部别置朝议、通议、朝请、朝散、给事、承奉、儒林、文林等八郎，武骑、屯骑、骁骑、游骑、飞骑、旅骑、云骑、羽骑八尉。其品则正六品以下，从九品以上。上阶为郎，下阶为尉。散官番直，常出使监检。至炀帝皆罢。）大唐改通议为奉议郎。（显庆制，县公出身从六品上叙。）
通直郎，隋置，三十人。盖采晋宋以来诸官皆有通直，谓官高下而通为宿直者也，因此为名。大唐因之。
朝请郎，隋置散官。盖采晋、宋、齐、梁、陈并有奉朝请员为名。大唐因之。（显庆制，侯出身正七品上叙。）
宣德郎、朝散郎，并隋置散官。大唐因之。（显庆制，伯出身正七品下叙，子出身从七品上叙。）
游骑尉，隋置散官。大唐改为宣义郎。盖取梁宣义将军之名。（显庆制，男出身从七品下叙。）
给事郎，徵事郎、承奉郎，并隋置散官。大唐因之。
承务郎，大唐置，盖因隋尚书省二十四司承务郎之名也。
儒林郎，隋置散官，盖取前史儒林传之义。大唐因之。
登仕郎，大唐置。
文林郎，隋置散官，盖取北齐文林馆徵文学之士以充之义。大唐因之。
将仕郎，隋置散官。大唐因之。自朝议郎以下，今并为文散官。（其散官，自五品依本品衣服而无禄俸，不朝会。自六品以下，黄衣执笏，於尚书省分番上下。两番以上，即便随番许拣，通时务者始得参选。武德令：职事高者解散官欠一阶不至者为兼，职事卑者不解散官。贞观十一年改令，以职事高者为守，职事卑者为行。其欠一阶依旧为兼，与当阶者皆解散官。官阶相当，无行无守。其子孙用荫，皆依散官。其后类例纷错，难可悉举。乾封元年正月制，内外官九品以上加一阶，七品以上加二阶，八品以下更加勋转。乾封以前未有泛阶，应入三品，皆以恩旧特拜。入五品者多因选叙，计阶至朝散大夫以上，奏取进止。每年量多少进叙，馀依本品授官。若满三计至，即一切听入。乾封以后，始有泛阶入五品、三品。）
武散官
骠骑将军
汉武帝元狩二年，始用霍去病为骠骑将军。定令，令骠骑将军秩禄与大将军等。光武中兴，以景丹为骠骑大将军，位在三公下。明帝初即位，以弟东平王苍有贤才，以为骠骑将军，以王故，位在公上。（苍为骠骑辅政，开东閤，延英雄。及苍归国，有骠骑时吏丁牧、周栩，以苍敬贤下士，不忍去之，遂为王家大夫，数十年事祖及孙，帝闻褒美之。）数年复罢。（其官属附见大将军后。）魏、晋、齐并有之。梁杂号中亦有。陈后主以萧摩诃为侍中、骠骑大将军，加左光禄大夫，特开黄閤，施行马，听事寝堂置鸱尾，如三公制。后魏初，加大则在三司上。太和中制，加大则在都督中外诸军下。后周亦有之。隋开皇中，置骠骑将军府，每府置骠骑、车骑将军各二人。十七年，颁铜兽符於骠骑、车骑府。炀帝改骠骑为鹰扬郎将，改车骑为鹰扬副郎将。大唐复改为车骑、骠骑，其制如开皇而益复微矣。故武德元年诏，以军头为骠骑将军，军副为车骑将军。（又诏太子诸率府，各置骠骑将军五员，车骑将军十员。）后皆省之。显庆元年，乃复置骠骑大将军，为武散官。
辅国将军
后汉献帝置辅国将军，以伏完为之。晋王濬平吴后，拜辅国大将军。有司奏辅国依比未为达官，不置司马，不给官骑。诏依征、镇给五百大车，增兵五百人为辅国营，给亲骑百人，官骑十人，置司马。宋明帝泰始四年，改为辅师将军，后废帝昱元徽二年复故。梁、后魏、后周、隋并有之。大唐辅国大将军为武散官。
镇军将军以下
镇军大将军，魏置，文帝以陈群为之。晋则杨骏、胡奋并领镇军将军。齐、后周、隋亦有之。大唐因之。
冠军将军，魏置，以文钦为之。盖因史记楚义帝以宋义为卿子冠军、汉武帝以霍去病功冠三军封冠军侯之义也。晋亦有之。金章紫绶，给五时朝服，武冠，佩水苍玉。历代并有。（隋文帝置翊军等四十三号将军，品凡十六等，为散号将军，以加汎授。居曹有职务者为执事官，无职务者为散官。武官上柱国以下为散实官，将军为散号官。至炀帝时，定令罢之。）大唐因之。
云麾将军，梁置杂号。陈及大唐并有之。
忠武将军，梁置杂号。陈有之，大唐因之。
壮武将军，梁置杂号。陈有之，大唐因之。
宣威将军，大唐置。
明威将军，梁置杂号。后魏亦有之。大唐因之。
定远将军，梁置杂号。大唐因之。
宁远将军，晋置。大唐因之。
游骑将军，魏置。陈有之。大唐因之。
游击将军，汉置。武帝以苏建、韩说为之。后汉邓晨亦为之。晋及陈并有之。大唐因之。又置怀化大将军、归德将军以授蕃官。
诸校尉
汉武帝初置中垒、屯骑、步兵、越骑、长水、胡骑、射声、虎贲等校尉为八校，各有司马。后汉以屯骑、越骑、步兵、长水、射声为五校，皆掌宿卫兵，（按大驾卤簿，五校尉在前，各有鼓吹一部。）各有司马，（蔡质汉仪曰： 五营司马见校尉，执版不拜。 ）并属北军中候。时五校官显职閒而府寺宽敞，舆服光丽，伎巧必给，故多以皇族肺腑居之。至灵帝，又置西园八校尉。（其名曰上军、中军、下军、典军、助军、佐军及左右校尉。）自魏晋以下，五校之名与后汉同。唯后魏五校各置二十人。
中垒校尉，（汉掌北军营垒门内，又外掌西域。后汉省中垒，但置北门中候，掌监五营。）屯骑校尉，（汉掌骑士，后汉初改为骁骑，建武十五年复旧。）步兵校尉，（汉掌上林苑门屯兵。晋阮籍闻步兵厨营人善酿，有贮酒三百斛，乃求为之。至隋属鹰扬府。）越骑校尉，（汉掌越骑，越人内附以为骑也。后汉初改为青巾左校尉，建武十五年复旧。）长水校尉，（汉掌长水、宣曲胡骑，宣曲观名，胡骑之屯於宣曲者。宋志引韦昭曰： 长水校尉典胡骑，厩近长水，故以为名。长水盖关中小水名也。 又主乌桓骑也。）胡骑校尉，（汉掌池阳胡骑，不常置。胡骑之屯池阳者，后汉并长水也。）射声校尉，（汉掌待诏射声士，工射者冥冥中闻声射则中之，因以名也。须待所命而射，故曰待诏射声。）虎贲校尉，（汉掌轻车，后汉并射声。）城门校尉，（汉掌京师城门屯兵，凡八屯。后汉掌雒阳城门十二所，若周礼司门。晋干宝注曰： 如今校尉也。 ）骠姚校尉，（汉武以霍去病为之。）护乌桓校尉，（汉武帝时，乌桓属汉，始於幽州部置之，拥节监领。至后汉，亦谓之领乌桓校尉。后汉主乌桓胡，并领鲜卑。李膺为此官。）戊己校尉，（汉元帝初元元年置。甲乙丙丁庚辛壬癸皆有正位，唯戊己寄治耳。此所置校尉，亦无常居，故取戊己为名。一说戊己居中，镇覆四方。汉所置校尉，亦处西域之中抚诸国也。）护羌校尉，（后汉在凉州部，持节，职如护乌桓，主西羌。元康中，改为凉州刺史。）儒林校尉，（蜀先主以周群为之。）南蛮校尉，（晋武帝於襄阳置之。元康中，荆州刺史领。江左初省，寻又置於江陵。齐书曰： 晋宋之际，刺史多不领南蛮，别以重人居之。唯齐豫章郡王嶷为南蛮校尉、荆湘二州刺史。 ）南夷校尉，（晋武帝於宁州置之。及江左，改曰镇蛮校尉。）西戎校尉，（晋武帝於长安置之。元康中，改为雍州刺史。安帝义熙中，又置，治汉中。）宁蛮校尉，（晋安帝置，治襄阳，以授鲁宗之。）护三巴校尉。（宋置。齐建元二年，改为刺史。）
武骑尉、屯骑尉、骁骑尉、游骑尉、飞骑尉、旅骑尉、云骑尉、羽骑尉、建节尉、奋武尉、宣惠尉、绥德尉、怀仁尉、守义尉、奉诚尉、立信尉，都十六尉，并隋置，以为武散官。
昭武、振威、致果、翊卫、宣节、御侮、仁勇、倍戎八校尉，各有副尉，并大唐采前代诸校尉以下旧名置。自镇军将军以下为武散官。
勋官
上柱国、柱国，皆楚之宠官。楚怀王使柱国昭阳将兵攻齐。陈轸问楚国之法，破军杀将者何以贵之，昭阳曰 其官为上柱国 是也。（陈胜为王，蔡赐为上柱国。）历代无闻。至后魏孝庄，以尔朱荣有翊戴之功，拜为柱国大将军，位在丞相上。又拜大丞相、天柱大将军，增佐吏。及荣败后，天柱及柱国将军官遂废。（天柱之名，尊崇莫二。昔王莽末，刘伯升起兵，自号柱天大将军。而梁末侯景克建业后，亦自为宇宙大将军、都督六合诸军事。）至大统中，始以宇文泰为之。其后功参佐命、声实俱重者，亦居此职。自大统十六年以前，任者凡有八人。（宇文泰、元欣、陇西公讳、李弼、独孤信、赵贵、于谨、侯莫陈崇。）时宇文泰任总百揆，督中外军事。元欣以魏氏懿戚，从容禁闼而已。其馀六人各督二大将军，凡十二大将军。当时荣盛，莫以为比。其称门阀者，咸推八柱国家。其后功臣位至柱国者众矣，咸是散秩，无复统御也。后周建德四年，增置上柱国大将军。隋置上柱国、柱国，以酬勋劳，并为散官，实不理事。（杨玄感以父素军功位至柱国，与其父俱为第二品，朝会则齐列，后文帝乃命玄感降一等也。）大唐改为上柱国及柱国。
秦有护军都尉，汉因之。高帝时，以陈平为护军中尉，尽护诸将，然则复以都尉为中尉。（陈平为护军中尉，人谗之曰： 平受诸将金，多者得善处，金少者得恶处。 ）武帝元狩四年，以护军都尉属大司马，於时复为都尉矣。（成帝绥和元年，居大司马府，比司直。）哀帝元寿元年，更名曰司寇。平帝元始元年，更名护军。（初，韩安国以护军将军击匈奴，赵充国以大将军都尉击武都也。）汉东京省。班固为大将军中护军，隶将军幕府，非汉朝列职。魏武帝为丞相，以韩浩为护军，史奂为领军，亦非汉官也。建安十二年，改护军为中护军，领军为中领军。魏初因置护军将军，主武官选，隶领军。晋世则不隶矣。（历代史籍皆云护军将军主武官选，则领军无主选之文。唯陶藻职官要录云 领军将军主武官选举 ，而护军不言主选。又引曹昭叔述孝诗叙曰： 余年三十，迁中领军，总六军之要，秉选举之机。 以此为证。今按：汉高帝初，以陈平为护军中尉，令已主武官选矣，故平有受金之谗。又魏略云： 护军之官，总统诸将，主武官选。前后当此官者，不能止货赂。故蒋济为护军，时有谣曰： 欲求牙门，当得千匹；五百人督，得五百匹。 司马宣王与济善，闻此声以问济，济无以解之。及夏侯玄代济，故不能止绝人事。及晋景帝代玄为中护军，整顿法分，人莫敢犯者。 又王隐晋书曰： 景帝为中护军，作选用之法，举不越功，吏无私焉。 又晋起居注云： 武帝诏曰 中护军职典戎选，宜得幹才 ，遂以羊琇为之。 宋志又云主武官选。按此，则护军主选明矣。而陶藻所言领军主选及昭叔之叙者，当因省并之际，为一之权宜，非历代之恒制。）元帝永昌元年，省护军并领军。明帝太宁二年复置。魏晋江右领护各领营兵。江左以来，领军不复别置营，总管二卫、骁骑、材官诸营，护军犹别有营也。（周顗、庾亮、王羲之、谢安、王彪之等并为护军。）宋护军将军一人，掌外军。领、护资重者为领军将军、护军将军，资轻者为中领军、中护军。（其官属有长史、司马、功曹、主簿、五官，受命出征则置参军。）齐、梁、陈并有之。北齐护军府统四中郎将，皆置佐史。隋炀帝十二卫，每卫置护军四人，以副将军，将军无则一人摄。寻改护军为虎贲郎将。大唐采前代旧名，置上护军、护军。
轻车将军，汉武帝置，以公孙贺为之。又有轻车校尉。梁、陈、后魏、北齐亦有轻车将军。大唐采旧名，置上轻车都尉、轻车都尉。
骑都尉，汉武帝置，以李陵为之。更始初亦有，故时谣云： 烂羊胃，骑都尉。 晋以后历代皆有之。大唐采旧名，置上骑都尉、骑都尉。
骁骑尉、飞骑尉、云骑尉、武骑尉，并隋置，为武散官。大唐采置，自上柱国以下并为勋官。
后妃（及内官命妇附）
昔帝喾有四妃，以象后妃四星。其一明者为正妃，馀三小者为次妃。帝尧因焉。至舜，不告而娶，不立正妃，但三妃而已，谓之夫人。（离骚所歌湘夫人，舜妃也。）夏后氏增以三三而九，合十二人。春秋说云 天子娶十二女 ，即夏制也。以虞夏及周制差之，则殷人又增以三九二十七，合三十九人。周人上法帝喾，立正妃，又三二十七为八十一人以增之，合百二十一人。其位后也，夫人也，嫔也，世妇也，女御也，五者相参，以定尊卑焉。（以上郑玄所云。）故礼曰： 古者天子后立六宫，三夫人，九嫔，二十七世妇，八十一御妻，以听天下之内治。天子立六官，三公，九卿，二十七大夫，八十一元士，以听天下之外治。 诸侯之夫人皆命於天子。 夫人不命於天子，自鲁昭公始也 。（周制，同姓百世不婚。鲁昭娶吴，以同姓改谓之吴孟子，故不告於天子，天子亦不命。）
汉兴，因秦之称，帝祖母称太皇太后，帝母称皇太后，正嫡称皇后，（皇后之尊侔於天子，玺绶如之。凡皇后称椒房者，诗云： 椒聊之实，繁衍盈升。 国人羡其繁兴，以椒涂室，亦取温暖除恶气也。）妾皆称夫人。又有美人、（视二千石，比少上造。）良人、（视八百石，比左庶长。）八子、（视千石，比中更。）七子、（视八百石，比右庶长。）长使、（视六百石，比五大夫。）少使、（视四百石，比公乘。）婕妤、（武帝加置，视上卿，比列侯。）娙娥、（武帝加置，视中二千石，比关中侯。）容华、（武帝加置，视真二千石，比大上造。）充衣、（武帝加置，视千石，比左更。）昭仪、（元帝加置，位视丞相，爵比诸侯王。）五官、（视三百石。）顺常、（视二百石。）无涓、共和、娱灵、保林、良使、夜者、（皆视百石。）上家人子、中家人子。（视有秩斗食。五官以下，死葬司马门外。）其太子有妃，有良娣，有孺子，妻妾凡三等。子皆称皇孙，皇孙妻妾无位号，皆称家人。光武中兴，悉阙此号，唯皇后如旧。有贵人、（贵人金印紫绶。）美人、宫人、采女，皆无禄秩，四时赏赐而已。（汉法常因八月算民，遣中大夫与掖庭丞及相工，於洛阳乡中，阅视良家童女，年十三以上二十以下姿色端丽合法相者，载还后宫，择视可否。）魏武帝因西汉置夫人、昭仪、婕妤、容华、美人。文帝增置贵嫔、（贵嫔、夫人并位次皇后，爵无所视。）淑媛、（位次御史大夫，爵比县公。）脩容、（比亭侯。）顺成、（明帝除顺成。）良人。（视千石。）明帝又增淑妃、（位视相国，爵比诸侯王。）昭华、（比乡侯。）脩仪。（比关内侯。）自夫人以下，爵凡十二等。（明帝游宴在内，又选女子六人为女尚书，典省外奏事也。）晋因魏制。宋初，多因旧制。孝武帝孝建三年，置贵妃，（比相国。）进贵嫔，（比丞相。）贵人，（比三司。）以为三年人。又置昭仪、昭容、昭华，以代脩华、脩仪、脩容。又置中才人、充衣，以为散位。其后或省或改，不能悉举。废帝即位，上明帝陈贵妃尊号曰皇太妃，依晋孝武李太妃故事，置家令一人。改诸国太妃曰大妃。（音怡。）其江左四代，互相沿袭，无大异同。（宋前废帝以新蔡公主号为谢贵妃，加虎贲龙旂，出警入跸。齐永明元年，有司奏贵妃、淑妃并加金章紫绶，佩于窴玉。）自后魏以下，班号谬乱，不足为纪。大唐内官有惠妃、丽妃、华妃三人，（正一品。）淑仪、德仪、贤仪、顺仪、婉仪、芳仪六人，（正二品。）美人四人，（正三品。）才人七人，（正四品。）宫官有差。（初，武德九年，诏曰： 王者内职，取象天官，肇自古昔，具有节文。末代奢淫，搜算无度。悯兹深闭，久离亲族。一时减省，各从娶聘。 自是中宫前后所出三千馀人。贞观二年，中书舍人李百药上封事曰： 窃闻大安宫及掖庭内，无用宫人，动有数万。衣食之费，固自烦多，幽闭之冤，足伤和气。亢阳为害，亦或由兹。 太宗谓侍臣曰： 隋氏末年，求采无已。此皆竭人财力，深所不取。且洒扫之馀，更何所用。今将出之，任求伉俪。非独省费息人，亦得各遂其性。 於是令尚书右丞戴胄、给事中杜正伦等於掖庭西门简出之。玄宗开元二年，诏曰： 古者三夫人、九嫔、二十七世妇、八十一御女，以备内职焉。朕恭膺大宝，颇循旧号，而六宫旷位，未副於周礼。八月算人，不行於汉法。至而姜后进谏，永巷脱簪，袁盎有言，上林引席，此则朕之所慕，未曾忘也。顷者人颇諠譁，流闻道路，以为朕求声色，选备掖庭。岂余志之未孚，何斯言之妄作。往缘太平公主，辄进人入宫，时以事须顺从，未能拒抑。见不贤莫若内省，欲止谤莫若自修，改而更张，损之可也。妃嫔以下，备当简择，使还其家。 ）
凡三代之制，诸侯之妇曰夫人，（夫之言扶。）大夫曰孺人，（孺之言属。）士曰妇人，（妇之言服。）庶人曰妻。（妻之言齐。）公侯有夫人，有世妇，有妻，有妾。（贬於天子也。无后与嫔，去上中。）邦君之妻，君称之曰夫人，夫人自称於天子曰老妇。（自称於天子，谓几内诸侯之夫人助祭，若时事见。）自称於诸侯曰寡小君，（谓飨来朝诸侯之时。）自称於其君曰小童。（若云未成人也。）邦人称之曰君夫人。（异邦人称之，亦曰君夫人。）自世妇以下者，自称曰婢子。（婢之言卑也。於其君称此，以接见体敌，故嫌其当。）凡妇人无爵，从夫之爵，坐以夫之齿。（爵谓夫命为大夫，则妻为命妇。）至秦汉，妇人始有封君之号。（蔡邕独断曰： 汉异姓妇人以恩泽封者曰君，比长公主。 史记曰：汉有平原君即景帝王皇后之母也，脩成君即武帝母王太后前夫金氏之女也。后汉书曰： 崔骃曾祖母师氏，能通经学百家之言，王莽赐号仪成夫人，金印紫绶，文轩丹毂，显於新室之世。 又，邓后临朝，爵其太夫人为新野君，万户供汤沐邑，薨，赠长公主，赤绶，谥曰敬君。又，梁冀妻孙寿，封为襄城君，兼食阳翟租，岁又入五千万，加赐赤绶，比长公主。又，梁商夫人阴氏薨，追号开封君，赐印绶。又，灵帝封乳母宋娥为山阳君，五千户。左雄奏曰： 尚书故事无乳母爵邑之制，唯孝安皇帝变乱旧典，封爵阿母王圣为野王君，生为天下所咀嚼，死为天下所欢快。初封野王，汉阳地动，今封山阳君，京城复震。专政在阴，其灾尤急。 又，董卓为相国，封其母为池阳君，置令丞。）公主有邑司之制。（历代公主各附於王侯篇内。）元寿二年，始令列侯太夫人、夫人、诸侯王子及吏二千石伙无得擅徵补。（如淳曰： 列侯之妻称夫人，列侯死，子复为列侯，乃得称太夫人。子不为列侯，则不得称之。 晋亦有之。羊祜卒二岁而吴平，武帝流涕曰： 此羊太傅之功也。 因以策告祜庙，仍依萧何故事，封其夫人夏侯氏为万岁乡君，食邑五千户。又，泰始六年，诏太傅寿光公郑冲、太保朗陵公何曾，皆假夫人、世子印绶，食本秩三分之一，皆如郡公侯比。又，王导妻卒，赠金章紫绶。又，虞潭母亦拜为武昌侯太夫人，加金章紫绶。潭立养堂於家，王导以下皆就拜谒。又，韦逞母宋氏，其父授以周官音义。逞仕苻坚为太常，乃就宋家立讲堂，置生员一百二十人，隔绛纱幔受业，号宋为宣文君。）其馀多阙。（宋鄱阳县侯孟怀玉上母檀氏拜国太夫人，有司奏许之。御史中丞袁豹以为妇人从夫之爵，怀玉父绰见任大司农，其妻不宜从子，奏免尚书右仆射刘柳、左丞徐羡之、郎何邵之官。诏并赎论。后周宣帝令内外命妇皆执笏，其拜庙及天台，皆俯伏。隋高凉女子洗氏，世为南越首领，有功，诏册为高凉郡太夫人，赉绣幰油络，驷马安车，旌节卤簿，一如刺史之仪。后册为谯太夫人，仍开谯国太夫人幕府，置长史以下官属。）
大唐外命妇之制：（皇帝妃嫔及太子良娣以下为内命妇，公主及王妃以下为外命妇。今内命妇具职员令中。其制大约皆出於汉魏，不复重叙。）诸王母妻及妃、（嗣王邵王母妻亦同。）文武官一品及国公（其非始封者，带三品以上，亦同。）母妻为国夫人，三品以上母妻为郡夫人，四品母妻为郡君，（若勋官二品有封，亦同四品。）五品母妻为县君。（若勋官三品有封者，亦同五品。）散官同职事。若勋官四品有封，母妻为乡君，其母邑号皆加太，各视夫子之品。（若夫子两有官及爵，或一人有官及爵者，皆从高荫。）其不因夫子别加邑号者，夫人云某品夫人，郡君云某品郡君。（县君、乡君准此。）诸庶子有五品以上官封者，若嫡母在，所生之母不得为太妃以下。（无者听之。其承重者不合。）中宗时，韦皇后表请诸妇人不因夫子而加邑号，许同见任职事，听子孙用荫，门施棨戟。制从之。（武太后时，契丹寇平州，平州刺史邹保英妻奚氏率城内女子助守，贼遂退，封为诚节夫人。又，咸亨元年，赠武太后母为鲁国太夫人，谥曰忠烈。）开元八年五月敕： 准令王妻为妃，文武官及国公妻为国夫人。母加太字。一人有官及爵者，听从高叙。但王者名器，殊恩或颁异姓，妻合从夫受秩，甲令更无别条。率循旧章，须依往例。自今已后，郡嗣王及异姓王母妻，并宜准令为妃。 贞元六年，太常卿崔纵奏： 诸国王母未有封号，请遵典故为某国太妃。 吏部郎中柳冕等状称： 历代故事及六典，无公主母称号。伏请降於王母一等，命为太仪，各以公主本封加太仪之上。 从之。
