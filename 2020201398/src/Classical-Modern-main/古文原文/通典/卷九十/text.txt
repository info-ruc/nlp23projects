<strong>礼五十沿革五十凶礼十二</strong>
五服年月降杀之三
齐縗不杖周
周制，为祖父母周，至尊也。（郑玄曰： 此言其异於杖周耳。 王肃云： 言与杖周同制，唯杖屦异。 ）为伯父母、叔父母周，与尊者一体也。（马融曰： 与父一体，故不降而服周。 陈铨曰： 尊者，父也。所谓昆弟一体也。 ）为兄弟之子亦周，旁尊，不足以加尊焉，故报之也。父子一体也，夫妇一体也，昆弟一体也，故父子首足，夫妇判合，昆弟四体。故昆弟之义无分，然而有分者，则避子之私也。子不私其父，则不成为子。故有东宫，有西宫，有南宫，有北宫，异居而同财，有馀则归之於宗，不足则资之於宗。（郑玄云： 宗者，代父为小宗典宗事者。资，取也。为姑在室亦如之。 贾公彦曰： 昆弟之义无分者，言凡昆弟如人身之手足，不可分离。 ）为伯母、叔母亦周，以名服也。（贾公彦云 以其配父而有母名，故服之如父。 ）大夫之嫡子为妻周，父之所不降，子亦不敢降也。父在则为妻不杖，以父为之主也。（郑玄曰： 大夫不以尊降嫡妇者，重嫡也。凡不降者，谓如其亲服服之也。降有四品，君大夫以尊降，公子、大夫之子以厌降，公之昆弟以旁尊降，为人后者、女子子许嫁者以出降。 马融曰： 大夫重嫡，不降大功。子从父，不敢降其妻，故服周也。 ）为昆弟。（郑玄曰： 昆，兄也。为姑姊妹在室亦然。 雷次宗曰： 经於伯叔父下无姑文，於昆弟下无姊妹文，於众子下无女子子文者，以未成人则为殇，已成人则当出，故皆不见於此。 ）士为众子。（众子者，长子之弟及妾子、女子子也。士谓之众子，未能远别也。大夫则谓之庶子，又降之为大功，天子国君则不服。）为昆弟之子周，报之也。（郑玄曰： 按檀弓曰： 丧服，兄弟之子犹子也，盖引而进之。  陈铨曰： 男女同耳。 ）大夫之庶子为嫡昆弟周，（郑玄曰： 两言之者，嫡子或为兄，或为弟。 陈铨曰： 大夫为众子大功，嫡子周。 ）父之所不降，子亦不敢降。（大夫虽尊，不敢降其嫡。嫡子为庶昆弟，庶昆弟相为，亦如大夫之为。）为嫡孙周，不敢降其嫡。有嫡子者无嫡孙，孙妇亦如之。（周之道，嫡子死则立嫡孙，是嫡孙将上为祖后者。长子在则皆为庶孙。孙妇亦如之，嫡妇在，亦为庶孙之妇。凡父於将为后者，非长子，皆周也。）为人后者为其父母，报。何以周？不贰斩也。（马融曰： 为大宗后，当为大宗斩，还为小宗周，故曰不贰斩也。 王肃曰： 凡服不报，以嫡尊降也。既出为大宗后，其父母不得服以加也，故不以出降而报之。 陈铨曰： 大宗为尊者之正宗，故后之也。 雷次宗曰： 据无所厌屈则周为轻。言报者，明子於彼则名判於此，故推之於无尊，远之以报服。女虽受族於人，犹在父子之名，故得加尊而降之。 ）持重於大宗者，降其小宗也。女子子適人者，为其父母、昆弟之为父后者周，（马融曰： 妇人以適人降，故服父母周，为昆弟之为父后者，亦为之周也。 ）妇人不贰斩也。妇人有三从之义，无专用之道，故未嫁从父，既嫁从夫，夫死从子。故父者子之天也，夫者妻之天也。妇人不贰斩，犹曰不贰天也，妇人不能贰尊也。为昆弟之为父后者周，妇人虽在外，必有归宗；曰小宗，故服周。（马融曰： 归宗者，归父母之宗也。昆弟之为父后者曰小宗。 王肃曰： 嫌所宗者唯大宗，故曰小宗，明各自宗其为父后者也。 郑玄曰： 从者，从其教令。归宗者，父虽卒，犹自归，宗其为父后持重者，不自绝其族类也。曰小宗者，言是乃小宗也。小宗者明非一也，小宗有四。丈夫妇人之为小宗，各如其亲之服服之，避大宗也。 ）继父同居者周，夫死妻稚子幼，子无大功之亲，与之俱適人，（马融曰： 稚，少。幼，小也。无大功之亲以收养之，故母与之俱行適人。 郑玄曰： 妻稚，未五十也。子幼，十五以下也。大功之亲，谓同财者。 ）而所適者亦无大功之亲，所適者以其货财为之筑宫庙，岁时使之祀焉，妻不敢与焉。若是，则继父之道也。同居则服齐縗周，异居则服齐縗三月。必尝同居，然后为异居；未尝同居，则不为异居也。（郑玄曰： 筑宫庙於家之门外，神不歆非族也。妻不敢与焉，恩虽至亲，族已绝矣，夫不可二焉。此以恩服耳。未尝同居则不服也。 马融曰： 不敢与知之也。谓己自有宗庙，不随母適人，初不同居，何异居之有也。 陈铨曰： 异居者，昔尝同，今不同也。夫有大功之亲，同财者也。子有大功，不可以随母。彼有大功，不可以专财也。 ）为夫之君周，从服也。（马融曰： 夫为君服三年，妻从夫降一等，故服周。 ）为姑姊妹女子子適人无主者，姑姊妹报。无主者，谓其无祭主，故周也。（郑玄曰： 无主后者，人之所哀怜，不忍降之也。 雷次宗曰： 按檀弓曰： 姑姊妹之薄也，盖有受我而厚之者。 今无祭主者，是无子无夫，则无受我而厚之者也。既无受我之厚，则我不得降其本情，故哀发於无主而服於天伦也。今之不降，既缘亡者之茕独，又因报身之无屈，二途俱伸，彼此兼遂，故父母兄弟，在室姊妹，咸得反服也。唯出適者，自以义结他族，事杀本宗，受我之厚，夺己亦深，至乃爱敬兼极者，犹抑斩以为周，况馀人乎？虽则家庭莫主，兄弟绝嗣，无后之痛，路人所悲，而深心徒结，至服无反，良由既曰外志成，事无两降故也。降由己身之出，不计前人应降与不应也。所谓反服者，反於昆弟伯叔耳。若无主服周，昆弟大功，则是过於昆弟也，岂所谓反服哉！问者曰： 女子云出適者，不得为无主服周，斯则然矣。敢问两无主，得交相反服不？ 答曰： 经云姑姊妹报，明反服不由己身，人今哀己，不可无报，若两俱无主，义无先服，则无服，安得交相为周。  ）为君之父母、妻、长子、祖父母周，（马融曰： 父母长子，君服斩，故臣从降服一等周也。妻则小君，服母之义，故周也。 ）从服也。父母长子君服斩，妻则小君也。父卒然后为祖后者服斩。（此为君矣，而有父若祖之丧者，谓始封之君也。继体则其父若祖有废疾不立也。父卒者，父为君之子孙，宜嗣位而早卒也。）妾为女君周，妾事女君与妇之事舅姑等也。（郑玄曰： 女君，君嫡妻也。女君於妾无服，报之则重，降之则嫌。 雷次宗曰： 今抑妾使同妇，尊女君使同姑。女君於妾，不得同姑之降妇。不降则应报，所以不报者，欲伸圣人抑妾之旨。若复报之，则并后之诫，竟无所徵。故报之则违抑妾之义，降之则有舅姑之嫌，故使都无服，无重嫌之责。 ）妇为舅姑周，从服也。（马融曰： 从夫而为之服也。从服降一等，故夫服三年，妻服周也。 刘系之问： 子妇为姑既周，采衣邪？ 荀讷答曰： 子妇为姑既周除服，时人以夫家有丧，犹白衣。 ）为夫之昆弟之子周，报之也。（马融曰： 伯母叔母报之。 郑玄曰： 男女皆是也。 陈铨曰： 从於夫者宜服大功，今乃周者，报之也。 ）公妾，大夫之妾为其子周，（雷次宗曰： 嫌二妾从於君尊以降其子，故明之。所嫌者尊，故降。不言士妾也。 马融曰： 公，诸侯也。 ）妾不得体君，为其子得遂也。（郑玄曰： 此言二妾不得从於女君尊降其子也。女君与君一体也，唯为长子三年，其馀以尊降之，与为妾子同矣。 雷次宗曰： 夫人与君同体，以尊降其子也。公子与君同体，以厌其亲也。妾无夫人之尊，故不降其子；无公子之厌，故得遂其亲也。而事邻於体君，迹几於不遂，故每以 不体  得遂 为言也。 ）女子子为祖父母周，不敢降其祖也。（郑玄曰： 经似在室，传似已嫁，明虽有出道，犹不降也。 马融曰： 不言女孙言女子子者，妇质者亲亲，故系父言之。出入服同，故不言在室適人也。 陈铨曰： 言虽已嫁，犹不敢降也。 駮郑玄曰：  经似在室 ，失其旨也。在室之女则与男同，已见章首，何为重出？言不敢降者，明其已嫁，传义详之。 孔伦曰： 妇人归宗，故不敢降其祖。 ）大夫之子为伯父母、叔父母、子、昆弟、昆弟之子、姑姊妹女子子適人无主者为大夫命妇者，唯子不报。（郑玄曰： 命者，加爵服之名也，自士至上公，凡九等。君命其夫，则后夫人命其妇也。此所为者凡六大夫、六命妇。无主，无祭主者，为姑姊妹女子子也。其有主，如众人。唯子不报，男女同耳。传以为主谓女子子，似失之矣。 王肃曰： 姑姊妹本大功，今以无主为之周，故亦报己以周。女子子亦大功，今以无主为之周，女子子今为父母周，今虽具报，自其本服，故曰唯子不报。 雷次宗曰： 以报之为言二服如一，父母为女子子適人无主者周，女子子適人亦为父母周，与报相乱，故经别其非报也。 ）大夫者，其男子之为大夫者也。命妇者，其妇人之为大夫妻者也。无主者，命妇之无祭主也。何以言唯子不报？女子子適人者为其父母周，故言不报也，言其馀皆报也。何以周也？父之所不降，子亦不敢降也。大夫曷为不降命妇也？夫尊於朝，妻贵於室也。（大夫曷为不降命妇，据大夫於姑姊妹女子子既以出降在大功，其適於士者，又以尊降在小功。夫尊於朝，与己同也。妻贵於室，从夫爵也。）大夫为祖父母、嫡孙为士者周，大夫不敢降其祖与嫡也。（马融曰： 尊祖重嫡，自尊者始也，故不敢降。 郑玄曰： 不降其祖与嫡，则可降其旁亲也。 ）公妾以及士妾为其父母周，妾不得体君，得为其父母遂也。（郑玄曰： 然则女君有以尊降其父母者欤？春秋之义，虽为天王后，犹曰吾季姜，是言子尊不加於父母也。此传似误矣。礼，妾从女君而服其党服，是嫌不自服其父母，故以明之。 马融曰： 公谓诸侯也。其间有卿大夫妾，故言以及士妾也，皆为其父母得服周也。 陈铨曰： 以妾卑贱不得体君，又嫌君之尊不得服其父母，故传明之卑贱不得体君。 雷次宗曰： 今明妾以卑贱不得体君，厌所不及，故得为其父母遂也。 ）
齐縗三月
周制，寄公（失地之君也。）为所寓服齐縗三月，言与众人同也。（郑玄曰： 寓亦寄也，为所寄之国君服也。诸侯五月而葬而服三月者，三月而藏其服，至葬又反服之，既葬除之。 雷次宗曰： 既来受其惠，宜敬於所讬，故与众人同。 ）丈夫妇人为宗子、宗子之母妻齐縗三月，尊祖也。尊祖故敬宗，敬宗者，尊祖之义也。宗子之母在，则不为宗子之妻服。（郑玄曰： 妇人，女子子在室及归宗者。宗子，继别之后，百代不迁，所谓大宗也。 马融曰： 丈夫妇人，谓一族男女，皆为宗子母与妻。 王肃曰： 此谓族人无复五属者，反为其宗子服也。 雷次宗曰： 言尊祖故敬宗，明祖已殁也，无由施於尊，当因敬宗以致尊祖之心。 ）为旧君，旧君之母、妻。旧君者，仕焉而已者也。服齐縗三月者，言与人同也。君之母、妻，则小君也。（郑玄曰： 仕焉而已者，谓老若有废疾而致仕者也。为小君服者，恩深於民也。 陈铨曰： 仕焉，凡仕者。而已者，致仕也。 雷次宗曰： 身既反昔，服亦同人，盖谦远之情，居身之道也。然恩纪内结，实异馀人，故爰及母妻也。 ）
晋虞喜议云： 或问曰： 丧服经传为旧君谓仕焉而已者，郑注曰： 仕焉而已谓老若废疾而致仕者也。 今致仕与废疾，理得同不？ 喜正之曰： 废疾沉沦，罔同人伍，不沦臣道，齐縗三月可也。老而致仕，臣礼既全，恩既无替，自应三年，不得三月。传言仕焉而已者，谓既仕而去，义同人伍耳。  
咸康末，殷泉源问天子诸侯臣致仕，服有同异。范宣答云： 夫礼制残缺，天子之典，多不全具，唯国君之礼，往往有之。臣之致仕，则为旧君齐縗三月；天子之臣，则亦然矣。天子之与国君，虽名号差异，至於臣子奉之，与王者无殊矣。何以明之？公羊传曰： 以诸侯逾年称即位，亦知天子之逾年称即位；以天子三年然后称王，亦知诸侯於其封内三年称子。 比例如此，则臣服之制同矣。 
穆帝崩，前尚书郎曹躭等奔赴，皆服齐縗。诏书侍御史喻希表弹其失礼。博士孔恢等议云： 礼无解职厌降之文，令有去官从本官之品，典律并愆，轨训有违。按躭等并以凡才，著蒙荣饰，或濯缨清波，不能仰遵王度，自同隶人，愆义违则，亏黩王猷。请以见事免躭等所覆除官。 曹躭上表自理曰： 臣闻君丧之礼，贵贱不同。礼，臣为君斩縗，仕焉而已，为旧君齐縗。爵禄既绝，朝见既替，盖以疏贱於亲贵，故降其制也。又国丧仪注，居职者朝夕临，去职者朔望临。礼，哭泣之节，各称其服，哭轻则服不得重。据令，去职之臣朔望哭，宜为旧君服齐縗。是以臣前率而行之，不敢有加。臣服齐縗，哭临殿庭，逾月历旬，外内监司，莫之或讥。及至梓宫将幸山陵，诸官来赴，服斩者多。此皆意存於重，而不原於制，遂使亲疏贵贱，无有等差。曾参欲勿除父母之丧，仲尼患其过制。今去官者服在官者之服，固为过制，非圣哲所许，而不推古今正礼难臣。若难者有证，臣对无据，甘受违制。 
周制，庶人为国君。（郑玄曰： 不言人而言庶人者，或有自在官者，谓工匠之属也。天子畿内人服天子亦如之。 马融曰： 众人为国君服齐縗三月也。 ）大夫在外，其妻、长子为旧国君齐縗三月。妻言与人同也，长子言未去也。（郑玄曰： 在外，待放已去者。妻虽从夫而出，古者大夫不外娶，妇人归宗往来犹人也。春秋传曰： 大夫越境逆女，非礼。 君臣有合离之义，长子去，可以无服。 ）
汉石渠礼议： 戴圣曰： 大夫在外者，三谏不从而去，君不绝其禄位，使其嫡子奉其宗庙。言长子者，重长子也，承宗庙宜以长子为文。 （嫡妻之长子也。）萧太傅曰： 长子者，先祖之遗体也。大夫在外，不得亲祭，故以重者为文。 宣帝制曰： 以在故言长子。  （吴徐整问曰： 妇人为君之服周，则诸侯夫人亦为天子服此也。其闻丧之仪，衣麻之数，哭泣之位，变除之节，如周制将复有异耶？ 射慈答曰： 其畿内诸侯夫人，有助祭之礼，则始丧之时，悉当到京师，复当还耳。其畿外诸侯闻丧，则当於路寝庭发丧，夫人当堂上也。变除之节，皆如周服之制也。 ）
晋贺循按： 郑注丧服云： 凡妻从夫降一等。夫合三月，则妻宜无服，而犹三月者，古者大夫不外娶，其妻则本国之女也，虽从夫而出，妇人归宗，往来犹人，故从人服也。长子有服，谓未去者也。 循以为以道去君，非罪之重，其子尚可以留，值君薨则服也。 
戴逵谓： 郑玄注丧服不通。何者？妇人义无二尊，故出嫁则降父而服夫，何至为人去国乃兼服二君乎？若果宜两服，夫经记应见。将谓大夫於君之母妻，本有齐斩之殊，乃仕焉而已，则俱在三月，盖其义也。 郑昕答曰： 按礼，妻为周而长子三月。今夫虽在外，妻尚未去，恐或者嫌犹宜周，故言与人同，则出国无服可知也。所以别言之者，明夫既去位，妻便同於人耳。 
崇氏问曰： 齐縗三月，大夫在外，其妻长子为旧君。大夫去適他国，便为其所適国君服，於本国绝矣。妻从夫，当为后君服，旧宁以为人乎？以为宜与长子未去者同耳。 淳于睿答： 若妻未去，自若人也，不为旧君也。 
周制，继父不同居者。（尝同居，今不同居也。）
大唐圣历元年，太子左庶子王方庆尝书问太子文学徐坚曰： 女子年幼小而早孤，其母贫窭，不能守志，携以適人，为后夫之所鞠养，及长出嫁，不复同居。今母后夫亡，欲制继父服，不知可不？人间此例甚众。至於服纪，有何等差？前代通儒，若为议论？ 坚答曰： 仪礼丧服经： 继父同居齐縗周，谓子无大功之亲，与之適人，所適亦无大功之亲，而所適者以货财为之筑宫庙，岁时使之祀焉者也。 郑玄曰： 大功之亲，同财者也。筑宫庙於家之外，神不歆非族也。以恩服耳，未尝同居即不服也。 小戴礼记继父服，并有明文，斯礼经之正说也。至於马融、王肃、贺循等，并称大儒达礼，更无异文。唯傅玄著书，以为父无可继之理，不当制服，此礼，焚书之后俗儒妄造也。袁准作论，亦以为此则自制父也，乱名之大者。窃以父犹天也，爱敬斯极，岂宜靦貌继以他人哉！然而藐尔穷孤，不能自立，既随其母，讬命他宗，本族无养之人，因讬得存其继嗣。在生也实赖其长育，及其死也顿同之行路，重其生而轻其死，笃其始而薄其终，称情立文，岂应如是？故袁、傅之駮，不可为同居者施焉。昔朋友之死，同爨之丧，并制緦麻，详诸经典。比之於此，盖亦何嫌？继父之服，宜依正礼。今女子母携重適，寄养他门，所適慈流，情均膝下，长而出嫁，始不同居。此则笄总之仪，无不毕备，与筑宫立庙无异焉，盖有继父之道也。戴德丧服记曰 女子子適人者，为继父服齐縗三月 ，不分别同居异居。梁氏集说亦云： 女子子適人者，服继父与不同居者服同。 今为服齐縗三月，窃为折衷。 （方庆深善此答。）
周制，曾祖父母。何以齐縗三月？小功者兄弟之服也，不敢以兄弟之服服至尊也。（郑玄曰： 正言小功者，服之数尽於五，高祖宜緦麻，曾祖小功也。据祖周，则曾祖宜大功，高祖宜小功也。曾祖高祖皆有小功之差，则曾孙玄孙为之服同也。重其縗麻，则尊尊之义也。减其日月，恩杀也。 王肃曰： 祖父周则曾祖大功，而传以小功为说者，服本以周为正，父则倍之故再周，祖亦如焉故服周，曾祖恩轻，加所不及，正当小功，故传曰以小功言之耳。传言小功者兄弟之服，是据祖父而言也。从祖祖父、从祖父、从祖昆弟，此三者其亲皆从祖父而来也，而己皆为之小功。从祖昆弟同与己为兄弟之族，而从祖父与己父为从父兄弟者也，从祖祖父则与己祖父为兄弟，故曰小功者兄弟之服也。不敢以祖父兄弟小功之服服祖父之尊者，故曰不敢以兄弟之服服至尊。 ）
晋袁准正论： 按礼丧服云 为曾祖父母齐縗三月 ，自天子至於士，一也。祖周则曾祖大功，高祖小功，而云三月者，此通远祖之言也。今有彭祖之寿，无名之祖存焉。尔雅有来孙、云孙、仍孙、昆孙，有相及者故也。十代之祖在堂，则不可以无服也。郯子曰 我高祖少皞挚之立也 ，非五代祖也。蒯聩祷康叔，自称曾孙，非四代之曾孙。然则高远也无名之祖，希及之矣，故不复分别而重言之也。故三月以著远祖之祖，故齐縗以见高祖以上之服。远祖尊，故以重服服之；恩杀，故减其月数。故举三月，则知其远祖；称曾高，其服同也。儒者或以为高祖无服五属之文，而云无服乎？族祖祖父緦麻而曾祖三月乎？ 
大唐贞观十四年，侍中魏徵奏： 谨按曾祖高祖父母旧服齐縗三月，请加为齐縗五月。 
周制，大夫为宗子，不敢降其宗也。（马融曰： 五属孙虽为大夫，不敢降宗子者，故服齐縗三月。 ）大夫为旧君。大夫去，君扫其宗庙，故服齐縗三月，言与人同也。何大夫之谓也？言以道去其君而犹未绝。（郑玄曰： 以道去君，谓三谏不从待放也。未绝者，言爵禄尚有列於朝，出入有诏於国，妻子自若人也。 马融曰： 大夫为旧君，据不在列位，不敢自比於留臣，故自同於庶人也。 雷次宗曰： 经前已有为旧君，今复有此旧君，传所以知前经是仕焉而已，后经是待放未去者，盖以兼服小君，知恩有深浅也。仕焉而退，君臣道足，恩义既施，恩及母妻。今被放而去，名义尽矣，若君不能扫其宗庙，则但不为戎首而已。以其犹复未绝，故得同於人庶，適足以反服於君，不获及其亲也。 ）
晋崇氏问淳于睿曰： 凡大夫待放於郊三月，君赐环则还，赐玦则去，不知此服已赐环玦未？ 答曰： 其待放已三月，未得环玦，未適异国，而君扫其宗庙，故服齐縗三月。 
或难曰： 今去官从故官之品，则同在官之制也，故应为其君服斩。王肃、贺循皆言老疾三谏去者为旧君服齐，则明今以老疾三谏去者不得从故官之品可知矣。今论者欲使解职归者从老疾三谏去者例，为君服齐，失之远矣。 释曰： 按令，诸去官者从故官之品，其除名不得从例。令但言诸去从故官之品，不分别老疾三谏去者，则三谏去得从故官之例。王贺要记犹自使老疾三谏去者为旧君服齐，然则去官从故官之例，敢见臣服斩，皆应服齐明矣。夫除名伏罪不得从故官之例，以有罪故耳。老疾三谏去者，岂同除名者乎？又解职者尝仕於朝，今归家门，与老疾三谏去者岂异，而难者殊其服例哉！ 
又难曰： 按礼及先儒说，为君服齐，唯年老废疾与待放之臣而已。老归者无复为臣之道，放退者终身不复入君之朝，臣之义绝，宜降而服齐縗。解职者后将复仕，无离绝之事，固应服斩。二者各异，岂得相准？ 释曰： 古者年老废疾，乃得致仕。闵子骞曰 古之道，不即人心 ，退而致仕，孔子善之。此非老而致仕之例。礼亦当为旧君服齐縗，不唯年老废疾待放而已也。夫君退臣，苟非坠诸渊之虐，臣虽去此仕彼，亦无绝道，况以老疾归家不出国内而可绝乎？礼，臣三谏不从，不得已而去；若君能悔过纳谏，闻命骏奔，何为终身不入君朝乎？君为人父母，人於君有子道，尊君之义，臣人一耳。而礼臣为君服斩，云为君服齐者，别亲疏、明贵贱也。老疾待放之臣与人同服者，亦以疏贱故也。而难者不察疏贱厌降，乃云 绝其旧君 ，悖於礼矣。解职者既已疏贱，与老疾去者无异，宁可必己后可还仕与自同於见臣为其君服斩乎？如令后可还仕，便得同见臣之制，三谏去者，一时罢退，后可还仕，方於解职，未始有殊。二臣之服，例皆应齐，而难者偏许三谏去者服齐，使去职者行斩，难以言通论矣。 
又难曰： 王者无外，天子之臣虽致仕归家，与在朝无异，不得称君为旧而服齐縗也。 释曰： 京师方千里之地谓之畿，其馀以封诸侯。畿内之人服天子齐縗，畿外之人则不能以为天子有内外之差。王者以天下为家，夷狄之士，亦莫不统，故曰无外之义，非所以论服也。书曰 臣为朕股肱耳目，宣力四方 ，言君臣相与共政事，有一体之义。亲而贵，故君臣之名生焉。致仕者疏贱，不得复讬体至尊，故谓之旧君。凡在职称君而俱服斩，去职亦宜称旧而俱服齐。 
左丞郑袭曰： 君非天子之称。 博士答曰： 天生蒸人而树之君，天子非君，君将焉在？ 
周制，诸侯大夫之臣为旧君服。记云： 违诸侯，之大夫，不反服；违大夫，之诸侯，不反服。 （郑玄曰： 君、大夫，尊卑异也。违，去也。去诸侯仕诸侯，去大夫仕大夫，乃得为旧君反服。 王肃曰： 所適尊卑同，反服旧君。 ）
晋武帝泰始中，尚书令史恂（本文姓阙）等是故少府鲍融故吏，假诣丧所行服，散骑常侍何遵驳以为： 礼云 违大夫，之诸侯，不反服 ，则之天子亦不反服矣。恂等已登天朝，反服旧主，典礼相违。 荀顗表云： 礼，臣为君斩縗三年，与子为父同。以进登天朝，绝无旧君之心，废反服之礼，非所以敦风崇教。今使仕者反服旧君，於义为弘。 诏曰： 可重下礼官评考。 尚书吴奋议以为皆不应服。尚书何桢议以为： 礼为贵臣贵妾緦服三月。夫贵之施贱，犹论恩纪以制服，况尝为臣吏，礼遇恩纪，优劣不同，焉可同之一例。今以为辟举正职之吏，宜依古为旧君服，不论违適之异，皆齐縗三月。其馀郡吏，闻丧尽哀而已。 衡阳内史曾瑰议以为： 古者失地之君，讬身造次，感一时之惠，犹齐縗以为报；尝为臣吏，礼待优备，故依礼讬情而弘教训矣。 国子祭酒孔愉议： 应从弟子服师之制。昔夫子既丧，门人若丧父而无服，吊服加麻。今纵不能尔，自宜三月，加以环绖。未闻深衣之制。白帢布衣是今之吉服。君吊其臣犹锡縗，况临故君而可夺情服乎！ 范汪议： 当今刺史郡守幕府，事任皆重，与古诸侯不异也。按汉魏名臣为州郡吏者，虽违適不同，多为旧君齐縗三月。 范甯议云： 吊服加麻，轻末之服。臣为君服斩縗，旧君齐縗三月，此古今所以得异。甯谓臣有贵贱，礼有降杀。州郡纲纪，察举辟命之吏，闻旧君丧，应即奔赴。在官之人，亦宜弃职而去。虽不皆与礼合，称情立文也。或曰： 州郡守牧丧，官吏为之齐縗以终葬，故服旧君緦麻，所以为轻重之杀也。 臣为君服斩，三代之达礼。秦罢侯置守，虽不继位，皆有吏臣，不得准古诸侯也？ 
虞道恭问曰： 旧君齐縗三月。今见为人吏，旧君丧，今同在此，未知礼犹得服不？ 徐邈答曰： 若更仕一君，便绝前君，足下疑於今为人吏是也。吾谓仕者岂以后绝前邪？正使仕於此君之朝，而追前君，亦何不可，况为前君服旧君之服也。 
周制，曾祖父母为士者，如众人，服齐縗三月，大夫不敢降其祖也。（马融曰： 尊祖故不降也。 陈铨曰： 大夫不敢降其曾祖为众者，如众人也。 ）女子子嫁者未嫁者为曾祖父母。嫁者，其嫁於大夫者也。未嫁者，其成人而未嫁者也。服齐縗三月者，不敢降其祖也。（郑玄曰： 言嫁於大夫，明虽尊犹不敢降也。成人谓年二十已笄醴者也。此著不降，明有所降也。 马融曰： 嫁者未嫁者为曾祖父母服。嫁者，嫁为大夫妻也。成人谓十五已上许嫁未行者也。以祖名曾，明妇人虽为天王后，不降其祖宗也。 ）
