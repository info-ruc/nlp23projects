<strong>礼五十一沿革五十一凶礼十三</strong>
五服年月降杀之四
大功殇服九月七月（不为殇议附）
周制，丧服： 大功之殇中从上，小功之殇中从下。 （大功小功皆谓其成人也。大功之殇中从上，则齐縗之殇中亦从上，此主谓大夫之为殇者服也。凡不见者，以此求之。）又曰： 齐縗之殇中从上，大功之殇中从下。 （齐縗大功皆谓服其成人也。大功之殇中从下，则小功之殇亦中从下也。此主谓妻为夫之亲服也。五服之中，亲者上附，疏者下附。）年十九至十六为长殇，十五至十二为中殇，十一至八岁为下殇，不满八岁以下为无服之殇。无服之殇以日易月。故子生三月，则父名之，死则哭之，未名则不哭。（男女未冠笄而死，可哀殇也。以日易月者，生子一月，哭之一日。殇而无服者，哭之而已。）丈夫冠而不为殇，妇人笄而不为殇。（卢植云： 女年十五笄。 郑玄曰： 成人也。妇人许嫁而笄。未许嫁，与丈夫同。 公羊传云： 许嫁则笄而字之，死以成人之丧服之。 ）
齐鲁战於郎，（鲁哀公十一年，齐师伐我也。）公叔禺人遇负杖入保者，（边界小城曰保。）叹曰： 君子不能为谋也，士不能死也，不可，我则既言矣。 （欲敌齐师践其言。）与其邻童汪踦往，皆死焉。鲁人欲勿殇童汪踦，问於仲尼。仲尼曰： 能执干戈以卫社稷，虽欲勿殇，不亦可乎。 
凡臣不殇君，子不殇父，妻不殇夫。
汉戴德云： 七岁以下至生三月，殇之，以日易月。生三月哭之。朝夕即位哭。葬於园。既葬，止哭，不饮酒食肉。毕丧各如其日月。此独谓父母为子与昆弟相为耳。 （吴徐整问射慈曰： 八岁以上为殇，有服，未满八岁为无服。假令子以元年正月生，七岁十二月死，此为七岁，则无服也。或以元年十二月生，以八年正月死，以但跨八年，计其日月，適六岁耳。然号为八岁，日月甚少；全七岁者，日月为多。若人有二子，各死如此，其七岁者独无服，则父母之恩有偏颇。 答曰： 凡制数自以生月计之，不以岁也。 问曰： 无服之殇，以日易月，哭之於何处？有位无？ 答曰： 哭之无位。礼，葬下殇於园中，则无服之殇亦於园也。其哭之就园也。 ）
晋袁准丧服传曰： 按孔子家语曰： 男子十六而成童，女子十四而化育。 此成人之大例也。人成有早晚。又按左氏传曰： 国君十五而生子，冠而生子，礼也。 然则十五十六可以为成人矣。女七岁男八岁而堕齿，此堕齿之大例也。以是而处殇之义，则七岁至九岁宜为下殇，十岁至十二宜为中殇，十三至十五宜为长殇，合古十六成人十五生子之义。十九以下，四岁之差，传所记言，非经典也。二十而冠，三十而娶，是无不冠不娶之限耳。若必三十，则舜適为得礼矣，奚为称鳏哉！ 
崇氏问云： 旧以日易月，谓生一月哭之一日。又学者云，以日易月者，易服之月，殇之周亲者，则以十三日为之制。二义不同，何以正之？ 淳于睿答云： 按传之发正於周年之亲，而见服之殇者，以周亲之重，虽未成殇，应有哭日之差。大功以下，及於緦麻，未成殇者，无复哭日也。何以明之？按长殇中殇俱在大功，下殇小功，无服之殇，无容有在緦麻，以其幼稚，不在服章，随月多少而制哭日也。大功之长殇俱在小功，下殇緦麻，无服之殇则已过绝，无复服名，不应制哭。故传据周亲以明之。且緦麻之长殇，服名已绝，不应制哭，岂有生三月而更制哭乎？ 
范甯与戴逵书，问马、郑二义。逵答曰： 夫易者，当使用日则废月，可得言易耳。郑以哭日准平生之月，而谓之易。且无服之殇，非唯周亲七岁以下也，他亲长中，降而不服，故传曰 不满八岁以下，皆为无服之殇也 。如马义，则以此文悉关诸服降之殇者。若如郑义，诸降之殇当作何哭邪？若复哭其生月，则緦麻之长殇，决不可二百馀日哭。郑必推之於不哭，则小功之亲，以志学之年，成童而夭，无哭泣之位，恐非有情者之所允也。 甯又难逵曰： 传云不满八岁为无服，则八岁已上不当引此也。寻制名之本意，父之於子，下殇小功，犹有緦麻一阶，非为五服已尽。而不以緦麻服之者，以未及人次耳。 
长史姜辑议安平嗣孙服曰： 诸侯体国，嗣孙至重，欲其胤嗣早继者。文王之为世子，在於王季之时，亦犹凡诸侯之世子耳，而十五便生武王。推此而言，则礼许世子以早冠。礼，男子冠而不为殇。既冠婚姻，不复得以殇服服之。谓以为嗣孙，年已十八，备礼冠娶，当从成人之例。 
宋庾蔚之谓： 汉戴德云 独谓父母为子昆弟相为 ，当不如郑以周亲为断。周亲七岁以下，容有緦麻之服，而不以緦麻服服之者，以其未及於礼，故有哭日之差耳。他亲有三殇之年而降在无服者，此是服所不及，岂得先以日易月之例邪？戴逵虽欲申马难郑，而弥觉其踬，范甯难之，可谓当矣。按束皙通论无服之殇云： 礼，緦麻不服长殇，小功不服中殇，大功不为易月哭，唯齐縗乃备四殇焉。 凡云男二十而冠，三十而娶，女十五许嫁而笄，二十而出，并礼之大断。至於形智夙成，早堪冠娶，亦不限之二十矣。笄冠有成人之容，婚嫁有成人之事。郑玄曰： 殇年为大夫，乃不为殇，为士犹殇之。 今代则不然，受命出官，便同成人也。 
周制，子、女子子之长殇、中殇，（马融曰： 子者男子之已为子及女子子之殇服也。成人服周，长中殇降一等，服大功也。不书男子女子者，男女异长也。男子二十而不为殇，女子十五许嫁笄而不为殇也。其未嫁，如男子二十，乃不为殇。 ）叔父、姑姊妹、昆弟、夫之昆弟之子女子子、嫡孙，大夫之庶子为嫡昆弟，公为嫡子，大夫为嫡子，以上并长殇、中殇，（马融曰： 公谓诸侯也，重嫡也，大夫亦重嫡，故皆不降服大功也。 郑玄曰： 公，君也。诸侯大夫不降嫡殇，重嫡也。天子亦如之。 ）其长殇皆九月，缨绖；其中殇七月，不缨绖。（马融曰： 长殇以成人，其绖有缨。中殇贱，礼略，其绖无缨也。 郑玄曰： 绖有缨者，为其重也。自大功以上绖有缨，以一条绳为之。小功已下绖无缨。 王肃曰： 大功已上，以绳为绖之缨也。 陈铨曰： 长中殇唯以绖有缨无缨为异耳。 ）
大功成人九月
周制，为姑姊妹女子子適人者大功，以出也。（出必降之者，盖有受我而厚之者。）为从父昆弟。（其姑姊妹在室亦如之。）为人后者为其昆弟，何以大功？为人后者降其昆弟。（马融曰： 昆弟在周而降之，以所后为亲也。 ）为庶孙。（郑玄曰： 男女皆是也。 陈铨曰： 自非嫡孙一人，皆为庶孙也。 ）为嫡妇（嫡子之妻）大功，不降其嫡也。（马融曰： 重嫡，故不降之为服也。 郑玄曰： 妇言嫡者，从夫名也。 陈铨曰： 妇为舅姑服周，舅姑为妇宜服大功。而庶妇小功者，以尊降之也。此为妇大功，故传释不降。 ）
大唐贞观十四年，侍中魏徵奏： 嫡子妇，旧服大功，请加为周。 
周制，女子子適人者为众昆弟、（父在则同，父没乃为父后者服周也。）侄，丈夫妇人报。（郑玄曰： 为侄男女同也。 马融曰： 適人降其昆弟，故大功也。嫁姑为嫁侄服也，俱出也。 陈铨曰： 此言昆弟，非父后者也。 ）谓吾姑者，吾谓之侄也。（父叔两留，服无降周，事无所敦，故谓之兄弟之子而不别制焉。姨母两出，服加小功，情无出内，故为姊妹之子而名不章焉。言丈夫妇人以明男女皆同也。侄服既明，甥服兼女可知矣，故於甥不复云丈夫妇人也。）为夫之祖父母、伯父母、叔父母大功，从服也。（马融曰： 从夫为之服，降一等也。 陈铨曰： 凡从服，皆降一等。 ）大夫为伯父母、叔父母、子、昆弟、昆弟之子为士者大功，（马融曰： 子谓庶子也。皆周也，大夫尊降士，故服大功也。 ）尊不同也，尊同则得服其亲服也。（马融曰： 尊同者，亦为大夫，服周也。 ）公之庶昆弟、大夫之庶子为其母、妻、昆弟大功，（郑玄曰： 公之庶昆弟，则父卒也。大夫之庶子，则父在也。其或为母，谓妾子也。 马融曰： 言庶者，谓诸侯异母兄弟也。庶子，大夫妾子也。诸侯贵妾子，父在为母周，父没伸服三年。大夫贵妾子，父在为母周；贱妾子，父在为母大功，所从大夫而降也。 ）以先君馀尊之所厌，服不过大功。（雷次宗曰： 公羊传云 国君以国为体 ，是以其人虽亡，其国犹存，故许有馀尊以厌降人。 ）大夫之庶子，则从大夫而降之矣。父之所不降，子亦不敢降也。（郑玄曰： 言从大夫而降，则於父卒如国人也。昆弟，庶昆弟也。旧读昆弟在下，其於厌降之义，宜蒙此传，是以上而同之。父所不降者，谓嫡也。 陈铨曰： 从乎大夫而降，谓父在者。 ）皆为其从父昆弟之为大夫者。（皆者，言其互相为服也。尊同则不相降矣。其为士者，降在小功。嫡子为之亦如之也。）为夫之昆弟之妇人子適人者。（马融曰： 在室者周，適人者降大功也。 郑玄曰： 妇人子者，女子子也。不言女子子者，因出见恩疏也。 陈铨曰： 妇人者，夫之昆弟之子妇也。子者，夫之昆弟之女子子適人者也。此是二人，皆服大功。先儒皆以妇人子为一人，此既不辞，且夫昆弟之子妇，复见何许耶。 ）大夫、大夫之妻、大夫之子、公之昆弟为姑姊妹、女子子嫁於大夫者，（马融曰： 此上四人者，各为其姑姊妹、女子子嫁於大夫者服也。在室大功，嫁於大夫大功，尊同也。按在室大功，以在大夫尊降之限。嫁大夫尊同，故不复重降。嫁士则小功。 ）君为姑姊妹、女子子嫁於国君者，（马融曰： 君，诸侯也。为姑姊妹女子子嫁於国君者服也。不言诸侯者，关天子元士卿大夫也。上但言君者，欲关天子元士卿大夫嫁女诸侯，皆为大功也。 ）尊同则得服其亲服。（马融曰： 诸侯绝周，姑姊妹在室，无服也。嫁於国君者，尊与己同，故服周亲服。 ）诸侯之子称公子，公子不得祢先君；公子之子称公孙，公孙不得祖诸侯：此自卑别於尊者也。若公子之子孙有封为国君者，则代代祖是人也，不得祖公子，此自尊别於卑者也。是故始封之君不臣诸父昆弟，封君之子不臣诸父而臣昆弟，封君之孙尽臣诸父昆弟。故君之所为服，子亦不敢不服也；君之所不服，子亦不敢服也。（不得祢、不得祖者，不得立其庙而祭之。卿大夫以下祭其祖祢。代代祖是人不得祖公子者，谓后代为君者，祖此受封之君，不复祀别子也。公子若在高祖以下，则如其亲服，后世迁之，乃毁其庙耳。因国君以尊降其亲，故终说此义也。）大夫之妾为君之庶子、（郑玄谓： 下传曰 何以大功，妾为君之党服与女君同 ，指谓此也。妾为君之长子亦三年，自为其子周，异於女君也。士之妾为君之众子亦周。 ）女子子嫁者未嫁者，为伯父母、叔父母、姑姊妹。（马融曰： 合大夫之妾为君之庶子女子子嫁者未嫁者，言大夫之妾为此三人同服。 ）传曰： 嫁者，其嫁於大夫者也。未嫁者，成人而未嫁者也。何以大功也？妾为君之党服，得与女君同。下言为伯父母叔父母姑姊妹者，谓妾自服其私亲也。 （郑玄曰： 此不辞。即实为妾自服其私亲，此当言 其 以明之。齐縗三月章曰： 女子子嫁者未嫁者为其曾祖父母 ，经与此同，足以明之。传所云 何以大功也，妾为君之党服，得与女君同 ，文烂在下耳。女子子成人有出道，则可降旁亲。及将出者，明当及时也。 ）
魏王肃云： 大夫之妾为他妾之子大功九月，自诸侯以上不服。 
晋孙略议以为： 伯叔父母、姑姊妹，皆夫家也。妻体夫尊，降其夫伯叔父母、姑姊妹小功。妾贱，不敢降也。 张祖高难以为：
妻为夫之党服，降夫一等，夫之姑姊妹宜小功，妾服君之党，得与女君同，岂以贵贱之故而异之？纵妻之贵而可以略君之姑姊妹者，则应妾服每当与君同也。君之为父母三年，妾何以无其制乎？ 按孙略云妾贱，不可以恩轻从略，故宜在大功耳。又不敢与君同服，何三年之制乎？又有公子之妻服其皇姑不嫌过夫者，以各其义故也。
周制，同母异父昆弟相为服。檀弓云： 公叔朱有同母异父之昆弟死，问於子游。子游曰： 其大功乎。 （郑玄曰： 亲者属，大功者是。 王肃云： 母嫁则外祖父母无服，所谓绝族无施服也。唯母之身有服，所谓亲者属也。异父同母昆弟不应有服，此谓与继父同居，为继父周，故为其子大功也。礼无明文，是以子游疑而答也。 卢植曰： 子游为近是也。 ）狄仪有同母异父之昆弟死，问於子夏。子夏曰： 我未之前闻也。鲁人则为之齐縗。 狄仪行齐縗。今之齐縗，狄仪之问也。 （卢植曰： 未闻有服也，齐縗非也。游、夏不亲问夫子，是以疑也。礼家推之，以为当在小功，以母亲极於小功。 ）
魏明帝景初中，尚书祠部问： 同母异父昆弟服，应几月？ 太常曹毗述博士赵怡据子游郑注大功九月。高堂崇云： 圣人制礼，外亲正服不过緦，殊异外内之明理也。外祖父母以尊加，从母以名加，皆小功；舅緦服而已。外兄弟异族无属，疏於外家远矣，故於礼序不得有服。若以同居从同爨服，无缘章云大功，乃重於外祖父母，此实先贤之过也。 
王肃圣证论云： 孔子但说宜服与不，未说服之轻重，故子游处以大功也。 所执如前注。又引孔子家语曰： 邾人有同母异父之昆弟死，将为之服，因颜亥而问礼於孔子。曰： 继父同居者，则异父昆弟从为之服；不同居者，继父且犹不服，况其子乎！  （蜀谯周云： 凡外亲正服皆緦，加者不过小功。今异父兄弟，父没母嫁，所生者皆相报服。 ）
晋淳于睿以： 游、夏，文学之俊也。游习於礼者，曰大功；夏广学者，曰齐縗。二者推之，明非无服与緦可知也。继父无亲，立庙祭祀，尚为之周；以比夫共胞，岂有绝道，而欲绝之，谓其无亲。据继父同居异居有轻重，同母昆弟，盖亦宜矣。异居大功，同居有相长养之恩，服齐縗，似近人情矣。 
按魏尚书郎武竺有同母异父昆弟之丧，以访王肃。肃据子思书曰，言氏之子，达於礼乎。继父同居服周，则子宜大功也。
宋庾蔚之谓： 自以同生成亲，继父同居，由有功而致服，二服之来，其礼乖殊。以为因继父而有服者，失之远矣。马昭曰： 异父昆弟，恩系於母，不於继父。继父，绝族者也。母同生，故为亲者属，虽不同居，犹相为服。王肃以为从於继父而服，又言同居，乃失之远矣。 子游、狄仪，或言齐縗，或言大功，趋於轻重，不疑於有无也。家语之言，固所未信。子游古之习礼者也，从之不亦可乎。 
齐张融云： 与己同母，故服大功。而肃云从继父而降，岂人情哉！ 
为众子妇
大唐贞观十四年，加与兄弟子妇同为大功九月。
