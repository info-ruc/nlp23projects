<strong>礼五十七沿革五十七凶礼十九</strong>
并有父母之丧及练日居庐垩室议（周晋宋）
周制，曾子问曰： 并有丧如之何？何先何后？ （并谓父母若亲同者同月死也。）孔子曰： 葬，先轻而后重，其奠也，先重而后轻，礼也。自启及葬不奠，（不奠，务於当葬者也。）行葬不哀次。（不哀次，轻於在殡者。）反葬奠，而后辞於宾，遂修葬事。（辞於宾，谓告将葬启期也。）其虞也，先重而后轻，礼也。 
晋杜元凯云： 若父母同日卒，其葬，先母后父，皆服斩縗。其虞祔，先父后母，各服其服，卒事，反服父服。若父已葬而母卒，则服母之服；至虞讫，反服父之服；既练，则服母之服；丧可除则服父之服以除之，讫而服母之服。 
贺循云： 父之丧服未竟，又遭母丧，当父服应竟之月，皆服祥祭之服，如除丧之礼，卒事，反母之丧服也。 
又荀讷答问云： 代人有向曙毁庐作垩室，祭毕，居垩室见客者。或有於庐前设位。谓今可於庐前设位，著练服，事毕，服母服居庐。 
庾氏问徐广曰： 母丧已小祥而父亡，未葬，至母十三月，当伸服三年，犹厌屈而祥邪？ 答曰： 按贺循云： 父未殡而祖亡，承嫡犹周，此不忍变父在也。 故自用父在服母之礼，灵筵不得终三年也。礼云： 三年之丧既葬，乃为前丧练祥。 则犹须后丧葬讫，乃得为前丧变服练祥也。 
宋庾蔚之谓： 前丧既周，应毁庐为垩室，而后丧犹应居庐。古者受吊於庭阶，庐垩室自是寝处之所。今虽以庐垩室为丧位，然自异於縗绖矣。母丧既练而父亡，为母伸服。乃问刘表诸儒及泰始制，皆云： 父亡未殡而祖亡，承祖嫡者不敢服祖重，为不忍变於父在也。况父在之日，母久已亡，宁可以父亡而变之乎！ 意谓立服之旨，皆定於始制之日。女子大功之末可嫁，既嫁，必不可五月而除其服；男子在周服之内，出为族人后，亦不可九月而除矣。父为大夫，子为父后，降伯叔父大功，或已两三月日而父亡，宁可得伸服周乎？是知凡服皆以始制为断，唯有妇人於夫氏之亲，被遣义绝，出则除之。 
父未殡而祖亡服议（晋宋）
晋虞喜按： 贺循丧服记云： 父死未殡而祖父死，服祖以周；既殡而祖父死，则三年。此谓嫡子为父后者也。父未殡服祖以周者，父尸尚在，人子之义，未可以代重也。 喜以为三礼无有此条，殆是脱失。祖父正统，非为旁亲。若父死未殡，服祖但周，则祖无倚庐，传重在谁？假使祖为国君，己为嫡孙，祖殁己嗣，此受封於祖，祖之群臣服祖三年，而己为嫡孙，则服一周，齐縗送葬，斩杖无主，虽云尸在未忍，如大父何！ （大父，祖也。）
宋庾蔚之谓： 礼云 三日而不生，亦不生矣 。故君薨未敛，入门，升自阼阶，明以生奉之也。父亡未殡，同之平存，是父为传重正主，己摄行事，事无所阙。虞喜何谓无倚庐乎？孝子之所寝处，不关於主，阙之何嫌？若祖为国君，五属皆斩，则孙无独周之义。按贺循所记，谓大夫士也。 
父丧内祖亡作二主立二庐议（晋宋）
晋韩伯为殷灵符问或人，答云： 昔亡伯丧未除，而祖母见背，从兄不废父丧主，而为祖母居庐。郤太尉来吊，不以为非礼也。 
宋庾蔚之谓： 父丧内祖又亡，则应兼主二丧。今代以庐为受吊之处，则立二庐是也。人为父丧来吊，则往父庐之所；若为祖丧来吊，则往祖庐之所。 
居重丧遭轻丧易服议（变除附○周晋宋）
周制，閒传云： 斩縗之丧，既虞卒哭，遭齐縗之丧，轻者包，重者特。（说所以易轻者之义也。既虞卒哭，谓齐縗可易斩服之节也。轻者可施於卑，服齐縗之麻以包斩縗之葛，谓男子带、妇人绖也。重者宜主於尊，谓男子之绖，妇人之带，特其葛不变之也。言包特者，明於卑者可以两施，而尊者不可贰也。吴射慈云： 斩縗，既葬，縗裳六升，男子绖带悉易以葛。妇人易首绖以葛，腰带故麻也，但就五分去一分，杀小之耳。仍遭母及伯叔昆弟齐縗之丧，其为母，更以四升布为腰带，谓之包，言以包斩縗带也；绖斩縗之葛绖，谓之重者，主於尊也。妇人易首绖以麻，亦谓之包；带斩縗之麻带，谓之特。周丧既葬，服上服六升之縗裳，男子带上服之葛带，妇人绖上服之葛绖也。 ）齐縗之丧，既虞卒哭，遭大功之丧，麻葛兼服之。（此言大功可易齐縗周服之节也。兼犹两也。不言包特而言两者，包特著其义，兼者明有绖有带耳。不言重者，三年之丧既练，或无绖，或无带。言重者，以明今皆有，周以下固皆有矣。两者有麻有葛耳，葛者亦特其重，麻者亦包其轻也。）服重者则易轻者也。 （服重者，谓特之也。则者，则男子与妇人也。凡下服，虞卒哭，男子反其故葛带，妇人反其故葛绖。其上服除，则固自受以下服之受矣。吴射慈云： 齐縗之丧，既虞卒哭，遭大功之丧，麻葛兼服之。齐縗既葬，为母七升正服縗，八升绖带，悉葛。妇人首绖以葛，腰带故麻也，亦就五分去一，杀小之耳。又遭大功之丧，更制大功之丧縗裳，男子以麻为腰带，绖周之葛绖。妇人易首绖以麻，带周之葛带。大功既葬，亦服其功縗，男子妇人悉反著周丧既葬之绖带也。 ）服问云： 三年之丧既练矣，有周之丧既葬矣，则带其故葛带，绖周之绖，服其功縗。（带其故葛带者，三年既练，周既葬，差相似也。绖周之葛绖，三年既练，首绖除矣。为父既练，縗七升；母既葬，縗八升。凡齐縗既葬，縗或八升，或九升。服其功縗，服其粗者也。吴射慈云： 三年之丧既练矣，有周之丧，既葬，则带其故葛带，绖周之绖，服其功縗，谓三年既练縗七升，男子首绖、妇人麻带俱已除矣，又遭周丧，更制周縗裳，绖带悉麻。周丧既葬，为母縗七升，正服縗八升，义服縗九升，谓之功縗。男子带练之葛，绖周之麻，谓既葬之麻也。其大四寸百二十五分寸之七十六也。 ）三年之丧既练矣，有大功之丧，服其功縗绖带如周。（大功之麻，变三年之练葛。周既葬之葛带，小於练之葛带。又当有绖，亦反服其故葛带，绖周之绖。差降之宜也。此虽变麻服葛，大小同耳。亦服其功縗。凡三年之丧既练，始遭齐縗大功之丧，绖带皆麻也。）小功无变也。（无所变於大功齐斩之服，不用轻累重也。无所变於大功以上之服。）麻之有本者，变三年之葛。 （有本，谓大功以上也。小功以下澡麻断本也。）閒传云： 既练，遭大功之丧，麻葛重。（此言大功可易斩服之节也。斩縗已练，男子除绖而带独存，妇人除带而绖独存，谓之单。遭大功之丧，男子有麻绖，妇人有麻带。又皆易其轻者以麻，谓之重麻。既虞卒哭，男子带其故葛带，绖周之葛绖，妇人绖其故葛绖，带周之葛带，谓之重葛也。吴射慈云： 既练，遭大功丧，麻葛重者既练，男子有葛带，妇人有葛绖，男子首绖，妇人麻带，俱已除矣，又遭大功之丧，亦更制縗裳，绖带皆麻，谓之重麻。大功既葬，还服练縗，男子带练之葛带，绖周之葛绖；其妇人绖其练葛绖，带周之葛带，谓之重葛。檀弓曰 妇人不葛带 ，谓齐斩之妇人也。今此带周之葛带者，大功既葬，妇人得葛带。不服大功之葛带而带周之葛带者，斩縗既练，妇人除葛绖，大五寸二十五分寸之十九，若带大功之葛带，裁大三寸六百二十五分寸之四百二十九，非绖带五分去一之差也，故带周之葛带。周之葛带，大四寸百二十五分寸之七十六，与练首绖差之宜也。男子不绖大功葛绖而绖周之葛绖者，亦以非练带之差也。 ）杂记云： 有三年之练冠，则以大功之麻易之，唯杖屦不易。 （谓既练而遭大功之丧者也。练，除首绖腰绖葛，又不如大功之麻重也。言练冠易麻，互言耳。唯杖屦不易，言其馀皆易也。屦不易者，练与大功俱用绳耳。）服问云： 既练，遇麻断本者，（谓小功以下也。）於免绖之，既免去绖，每可以绖必绖，既绖则去之。（虽无变，缘练无首绖，於有事则免绖如其伦。免无不绖，绖有不免。其无事则自若练服矣。）小功不易丧之练冠，如免则绖其緦小功之绖，因其初葛带。緦之麻不变小功之葛，小功之麻不变大功之葛，以有本为税。 （税亦变易也。小功以下之麻虽与上葛同，犹不变也，此要其麻有本者乃变上耳。）閒传云： 除服者先重者，易服者易轻者。 （易服谓为后丧所变也。）杂记云： 有父之丧，如未没丧而母死，其除父之丧也，服其除服，卒事反丧服。（没犹竟也。其除服谓祥祭之服也。卒事，既祭也。反丧服，服后死者之服也。）如三年之丧，则既顈其练祥皆行。 （言今之丧既服顈，乃为前三年者变除而练祥祭也。此主谓先有父母之服，今又丧长子者也。其先有长子之服，今又丧父母，其礼亦然。然则言未没丧者，已练祥矣。顈，草名也。无葛之乡，去麻则用顈，乃为前丧行练祥祭也。顈音苦迥反。）
晋谢奉议曰： 夫孝子之处丧，服勤三年，不懈不怠，情思所主无不在。曾子问： 三年之丧可以吊乎？ 孔子曰： 三年之丧练，不群立，不旅行。君子礼以饰情，三年之丧而吊哭，不亦虚乎！ 盖以为彼兴哀，则不专於所重也。而礼云 卒哭既练，遭周大功之丧，皆随所服而变 。代行丧者，咸从此制，窃有所恨。夫人子之道，天属之恩，可谓重矣。终身之忧，非一朝可消，故有祥练而为其极。夫以资於事父之道，在公，尚有夺私服之制，况兼爱敬之重而更屈於支属乎！奔丧之礼，赴哭辄备其绖带，归於本宫，即反正服。於权宜兼通，庶可知无大过矣。 
宋崔凯云： 斩縗既练而遭大功之丧，则著大功之冠及麻。麻谓男子首绖，妇人腰绖也。又易其故既练之葛以麻，谓男子腰、妇人首也。大功之丧，既葬卒哭，男子复其练冠，带周之葛带。男子首绖，妇人腰绖，皆言周者，斩縗练，男子除首，妇人除腰，今大功之丧既葬，首腰皆当有绖，大功既葬之葛绖，则小功之绖也，大四寸六分，小，不可以居三年之丧，故皆绖周绖也。 
长殇中殇变三年之葛议（周宋）
周制，服问曰： 殇长中变三年之葛，终殇之月筭而反三年之葛，是非重麻，为其无卒哭之税。下殇则不。 （谓大功之亲为殇在緦小功者也。）閒传曰： 斩縗之葛与齐縗之麻同，齐縗之葛与大功之麻同，大功之葛与小功之麻同，小功之葛与緦之麻同，则兼服之。 （此言有上服，既虞卒哭遭下服之差也。唯大功有变三年既练之服，小功以下则於上服皆无易焉。此言大功之葛与小功之麻同，小功之葛与緦之麻同，主为大功之殇长中言也。吴射慈曰： 谓大功之亲为殇在小功緦麻者，皆易练葛，著麻绖带，以终殇之月数，而反三年之葛。谓若从父昆弟、绖、庶孙之长殇、中殇在小功，妇人为夫叔父之长殇在小功、中殇在緦麻者也。此殇麻亦断本。变三年之葛者，正亲亲也。下殇则不言，贱也。 ）
宋庾蔚之谓： 服问云 麻之有本者，变三年之葛，既练，遇麻断本者，於免绖之 ，次云 小功不易丧之练冠 ，因说麻之有本，乃能变上服之葛。方云 殇长中变三年之葛，终殇之月筭，而反三年之葛，是非重麻，为其无卒哭之税，下殇则不。 当是论周殇之大功。若是大功之殇，记当明之。周殇最在上，所以不言周耳。郑玄当谓周殇长中已自大功，不复指明殇服之异，不於卒哭而变上服之葛。又明下殇之麻，虽不断本，以其幼贱，亦不能变上服之葛。閒传大明斩縗变受之节，因备列五服麻葛之分。緦小功之麻，不变上服之葛，已自别见，故此虽连言，而在兼服之例，是以不复曲辨。若如郑说，谓大功亲之殇者，其如緦小功之绖，麻既断本，又与三年之葛大小殊绝，安得相变邪？ 
居亲丧既殡遭兄弟丧及闻外丧议（周魏晋）
周制，檀弓曰： 有殡，闻远兄弟之丧，（有殡，父母之丧也。远兄弟者，有兄弟亲而道远也。）哭於侧室。（嫌哭殡也。）无侧室，哭於门内之右。（近南者，为之变位也。东为右，就主人位也。）同国则往哭之。 又曰： 有殡，闻远兄弟之丧，虽緦必往。（亲骨肉也。）非兄弟，虽邻不往。 （疏无亲也。）杂记曰： 有殡，闻外丧，哭之他室。（明所哭者异也。哭之为位也。）入奠，卒奠出，改服即位如始即位之礼。 （谓后日之哭也。朝入奠於其殡，既乃更即位就他室，如始哭之时也。）
魏王肃云： 往哭而退，不待敛也。 
郑记问曰： 或言往哭，或言侧室，或言他室，不同何也？又杂记云： 三年之丧，虽功縗不吊。如有服，服其服而往，虽緦必往。 亦当服其服不？ 王瓒答曰： 檀弓言往哭，不言轻重，通三年当往也。杂记斩縗言功縗乃服其服而往，则齐縗亦於功縗乃服其服也。哭他室者，为外兄弟，明皆当先哭乃行耳。异国则不往也。（吴射慈云： 虽緦必往，亲骨肉也。虽邻不往，疏无亲也。 蜀谯周云： 礼，哭於门内之右，明为变位也。后日之哭，既朝奠其殡，卒事出，改服即位如初，亦三日五哭也。 ）
晋束皙问曰： 有父母之丧，遭外緦麻丧，往奔不？ 步熊答曰： 不得也。若外祖父母丧，非嫡子可往。若姑姊妹丧，嫡庶皆宜往奔也。 
傅纯云： 礼，先重后轻，则轻服临之。轻服临者，新亡新哀，以表新情，亦明亲亲不可无服。及其还家复著重者，是轻情轻服已行故也。今新死者在千里表，应服者以官役为限，奔临无由，乃以重包之。夫重服自前亡，非关新死，则新死无服也。岂应服之亲，卒为无服，宜制新轻之縗，以当往临之服。若新亡除既了，则反服先重，自然包之，前后二丧，人情与服，两得济乎。或难曰： 服以礼为主，礼有往临之縗，而无便制之服。如便制轻縗，恐非礼也。 答曰： 礼是经通之制，而鲁筑王姬之馆於外，春秋以为得礼之变，明变反合礼者，亦经之所许也。  
居亲丧除旁亲服议（周晋）
周制，杂记曰： 虽诸父昆弟之丧，如当父母之丧，其除诸父昆弟之丧，皆服其除丧之服，卒事反丧服。 （虽有亲之大丧，犹为轻服者除，骨肉之恩也。虽君之丧不除私服。言当者，期大功之丧，或终始皆在三年之中。小功緦麻则不除。殇长中乃除。）
晋贺循云： 虽有父母之丧，皆为周大功之服祥除，各服其除丧之服，如常除之节。小功以下则不除，转轻也。降而为小功则除之。 
殷允有兄子丧，应除兄服，与徐邈书云： 其晨当著吉服除服不？当竟此日以吉服接客？当兄旧服见客邪？ 又云： 礼曰： 服其除服，卒事反丧服 。庾太尉大丧中除妻服，白帢对客终日。今斋服既同，且下流，益无嫌於变吉服也。竟此一日，然后反丧服邪？ 
妇人有夫丧而母亡服议
晋羊祖延问曰： 外生车骑妇，先遭车骑丧，斩縗服也。后遭母丧，齐縗服也。礼为两制，服有所变易邪？按曾子问曰 君丧已殡，臣有父母丧，归家，殷事即往 。应依此不？往服何服？家服何服？ 贺彦先（即循也。）答曰： 礼，女子適人，服夫三年，而降其父母。传曰 不贰斩 。既不贰斩，则不得舍其所重，服其所降，有分明矣。国妃有车骑斩縗之服，宜以包母齐縗，无两服之义。唯初奔，当有母初丧之服，以明本亲之恩。成服之日，故宜反斩縗之服，此轻重之义也。又礼，君不厌臣。君既殡，又有父母之丧，与君俱三年，故有归家之义。而犹云有君丧者，不敢私服，何除之有。以此言之，虽君父两服，当其兼丧，以君縗为主，而不以己私服为重也。 
居所后父丧有本亲丧服议（晋宋）
晋韩康伯问荀讷云： 有人奉其伯后，服制未除，复有本父丧，当复应还所生，两处作丧位不？若作垩室，今当服斩，先斩以居垩邪？ 答曰： 今身有所后重服，未练，虽有所生之丧，无所改易。既练则当服周，布冠帻，首绖，齐縗。先丧既练，已有垩室，唯当服周以居之耳，不复还本家作丧位。 韩重问： 既为人后，先服重制，岂当有改。然今要当有时还本，哭临其本亲，赴吊不设丧位，情为不安。可於本亲兄弟次作垩室归来处之不？ 荀重答： 意谓身有所后重服，当不得复於本兄弟庐次作垩室，归可设哭位而已。 
宋庾蔚之谓： 礼，齐縗斩縗之受服，大功变既练之服，计縗升数，从其粗者。若升数同则不变，绖带而已。今代则不然，应别制本亲周服，还本家则著之。时代不同，不得全依礼。今以垩室为对吊之所，故应还本家，立垩室，在诸弟之下以受吊。设使本家远，便当於别室。不得於所后灵前受本亲丧之吊。 
有祖丧而父亡服议
宋孟氏问曰： 嗣子今为孟使君持重，光禄丧庭便无复主位，於礼云何？ 周续之答： 礼无晓然之文，然意谓嗣子宜兼持重正位之丧，岂可阙三年正主邪！ 又问曰： 若嗣子兼持重者，光禄丧次，亲有庐邪？ 又答曰： 礼之倚庐在东墙下，盖是寝苫枕块之处，非接宾位也。谓寝息之所，宜在亲之殡宫。於光禄丧庭，若宾客馈奠，凡是有事，然后之丧所，已则还庐次。然今代皆以庐为接宾之位，位则二处，从礼之变，亦宜两设耶。 又问： 葬奠之礼，何先何后？ 又答： 礼云 父母之丧偕，其葬也先轻而后重，其虞也先重而后轻，其葬服斩縗 。以例而推，光禄葬及奠虞皆宜先。於情则祖轻，於尊则义重。 
祖先亡父后卒而祖母亡服议（周后汉晋）
周制，丧服小记曰： 祖父卒，而后为祖母后者三年。 （祖父在，则其服如父在为母也。）
后汉刘表及侍中成粲云： 父母亡在祖后，则不为祖母三年。 吴商驳之曰： 尝见表所作丧服后定，变除为妇人之服，不逾男子；孙为祖父服周，父亡之后，为祖母服，而云不得逾祖也。又见成侍中云，以为己自受重於父，不受重於祖，祖母服不应三年。商按：假使子为人后，为本父服周，而所后者更自有子，己则还家，而母后亡，当可以不得逾父不三年乎？又从祖祖父先亡，己为小功五月而已；后为从父后，从父又先亡；祖母后卒，可复以己先为祖父小功，今为祖母不逾祖父复服五月乎？诸如此比，妇服重於夫甚众，不可具记。不得逾夫之说，经传无据。嫡行庶服，义又不通。粲又云： 己自受重於父，不受重於祖，今服祖母亦当周。 又齐縗章，臣为君之父母、祖父母周。凡臣从君所服而降一等，臣从服周，则君为三年也。据为国君而有父若祖之丧者，谓始封君也。其继体则父与祖，并有废疾不立者也。有废疾不立，则君受国於曾祖，不受国於祖也。不受国於祖，犹服三年。此则经之明例，非从传记之说也。其义如此，则凡为后者皆应三年，何必受重然后服斩。 
为祖母持重既葬而母亡服议（晋宋）
晋雷孝清问曰： 为祖母持重，既葬而母亡，服制云何？别开门，更立庐不？言称孤孙，为称孤子？ 范宣曰： 按礼应服后丧之服。承嫡居诸父之上，一身为两丧之主，无缘更别开门立庐，以失居正之意。至祖母练日，则变除居垩室，事毕反后丧之服。礼无书疏称孤子孤孙之文，今代行之，合於人情。称孤孙，存传重之目。宜卒祖母讫服，然后称孤子。 
宋庾蔚之谓： 若如范说，非为反后丧之服，亦应还毁垩室，立庐在诸父垩室之上。但二丧共位，庐垩室杂处，恐非適时之礼。谓宜始有后丧，便别室为庐，兼主二丧。 
既练为人后服所后父服议
宋何承天问曰： 妇人夫先亡，无男，有女已出嫁。妇人亡后未周，宗从之家乃以儿继其后。今既更制庐杖，未知当及亡月一周便练，为取出后日为制服之始？ 荀伯子答曰： 出后晚异於闻丧晚税服也。应以亡月为周，不以出后日为制服之始。假使甲有妇及男女，甲死，甲儿持重服，已练，甲儿复死，甲弟乙方以子景后甲，景以为伯持周年服讫，便更制二十五月服，甲妇、女不合先景除服，何容持三周服邪！难者或疑若使甲服将除而景始出后，景便是服斩，旬日而除。意谓若服将讫，宜待除服方出后耳，不可使甲妇、女制四周服也。 何重问： 出適之女周而除，心制既过，既吉之后，而来继之弟，不为丧始，门庭凶素，灵筵未毁，舛错深浅，岂称人情。今谓宜待除服为后是也。今问不待除者耳。若不服其残月，便当如知丧晚，特一人未即吉。二条何者为安？ 荀重答曰： 意谓出后未及练者，宜服其残月，以亡月为周。若将服出后，宜延待服竟。至於去庐即练，綅缟从轻，此自降杀以渐，所谓送死有已，服生有节，非明出后始为丧主也。又谓为人后者，在练则练，在綅则綅，何疑服旬便除。然谓此语不通。设使甲死，其妇女持服已再周，甲弟乙持二子从远还，始闻丧，以长子景后甲，景弟丁为伯父追周服，景以出后之故，更綅缟旬日除：所谓深浅舛错，不是过也。譬如知丧晚，特一人未即吉，此又所疑也。凡出后晚，异知丧晚也。既已制本服，今日月已过，无缘更居再周。若甲之妇女无事不吉，而来继之子门庭凶素，此妇女无容避此凶居，别卜吉宅。又不可使妇女歌於内，而继子哭於外。谓应服其残月。 
司马操难： 为人后者尽礼於彼，致降於此，所以全受重之道，成若子之义，岂以真假殊其事，早晚异其制哉！岂不父子之名定於受命之辰，加崇之恩起於辞亲之日，大义昭然，无厌夺之变。而使情节伸而有馀，岁月屈於不足，未知轻重，将欲何附。论云： 甲死，甲儿持服，已练，甲儿死，甲弟乙方以子景后之，景无缘为伯持周服毕，复更制二十五月服。 难曰： 景以甲练后方来后甲，彼丧虽杀，我重自始，更制远月，於义何伤。且昔以旁尊，服不逾齐，今为其子，礼穷於制，事乖义异，深浅殊绝，岂宜相蒙，共为三年。若是大功小功之亲，本服已讫，乃为之后，亦可计本服之月，以充再周之限。若无服之亲，今为甲嗣，其义云何？ 论云： 甲妇女无缘持三周服，又不合先景除服。 难曰： 甲妇女二周终讫，何事三周。吉凶有期，何必顾景。亦犹自远之兄，始及袒免，居室之弟，久已笙歌，岂得同一！ 论云： 或疑甲服垂除，而景出后，景应服斩，旬日而除。意谓延待服除而出后耳。 难曰： 景以礼而行，不及甲始丧，盖由事趣。且夫堂阶绝构，丧位无主，行路凄怆，骨肉悼心，既为置后，宜及三年之内，情事有寄，岂得持疑以俟吉，视再周之徒过哉！ 论曰： 甲死，妇女持服再周，弟乙二子远还，以长子景后甲，景弟丁为伯父追税服周，而景以出后之故，更居綅缟，旬日而除，舛错浅深，不复是过。 难曰： 乙之子景今来后甲，既不可与弟丁同税周服，又不可暂居綅缟，旬日而除，则景於甲之丧，终阙徵服。亲为甲子，而反不如丁有周月之制，处之於三年之地，而绝之於一日之哀，待吉之义，於此为踬。 论曰： 甲妇女无缘避出此凶居，别卜吉宅；又不可妇女歌於内，继子哭於外。 难曰： 甲妇虽复縗麻去身，号咷辍响，然素服嫠居，与代长戚，夫何图於吉宅，何务於讴歌。  
荀伯子答司马操： 难曰： 为人子者奉亡事存，如所生不异，尽礼於彼，而致降於此。 答曰： 同所生者，谓出后及所养耳，不谓垂除而追责使同也。设使所继者是绝服之亲，而继父有兄弟丧未周，岂可悉追制伯叔周服乎！故知及生则同，已死则异。若本服大功之亲，虽数十载之后，犹追为税服。至於出后之子，在三年之外，便不为继父追服，明既往不可得同也。 难曰： 乙子景今来后甲，既不可与其弟丁同税周服，又不可制居綅缟旬日而除，既为甲子而反不如丁，岂有处三年之地而绝於一日之哀乎？ 答云： 谓景应先税周服毕，然后可出后耳。设使甲死已三十年，乙将景丁从绝域还，始闻甲丧，岂可使景丁二子同税周服，然后议出后之事乎！若犹使景居重，甲妇女平吉已来，或是朝市改易，岂可方纳一孝居丧乎！虽复三十年，而丁犹税服，景不可以反不如丁，得不待税服毕乎！设使周公更生，不能违此言也。  
兼亲服议
宋庾蔚之谓： 一人身而内外两亲，论尊卑之叙，当以己族为正，昭穆不可乱也；论服当以亲者为先，亲亲之情不可没也。或族叔而是姨弟，若此之类皆是也。礼云： 夫属父道，妻皆母道；夫属子道，妻皆妇道。 此言本无亲也。若本有外属之亲，则当推其尊亲之宜。外亲不关母妇之例，无嫌其昭穆之乱，故可得随其所亲而服之。若外甥女为己子妇，则不用外甥之服，是从亲者服也。外姊妹而为兄弟之妻，亦宜用无服之制，兄弟妻之无服，乃亲於外亲之有服也。至若从母而为从父昆弟之子妇，则不可以妇礼待之，由外亲之属近而尊也。其馀皆可推而知矣。 
