<strong>礼五十三沿革五十三凶礼十五</strong>
王侯兄弟继统服议（晋东晋宋)
晋武帝咸宁二年，安平穆王薨，无嗣，以母弟敦上继献王后，移太常问应何服。博士张靖答，宜依鲁僖服闵三年例。尚书符诘靖曰： 穆王不臣敦，敦不继穆，与闵僖不同。 孙毓、宋昌议，以穆王不之国，敦不仕诸侯，不应三年。以义处之，敦宜服本服，一周而除，主穆王丧祭三年毕，乃吉祭献王。毓云： 礼，君之子孙所以臣诸兄者，以临国故也。礼又与诸侯为兄弟服斩者，谓邻国之臣於邻国之君，有犹君之义故也。今穆王既不之国，不臣兄弟，敦不仕诸侯，无邻臣之义，异於闵僖，如符旨也。但丧无主，敦既奉诏绍国，受重主丧，典其祭祀。记云： 大功者主人之丧，有三年者，则必为之再祭。 郑氏注云： 谓死者从父昆弟来为丧主也。有三年者，谓妻若子幼少也。再祭，谓大小祥也。 穆妃及国臣，於礼皆当三年，此为有三年者，敦当为之主大小两祥祭也。且哀乐不相杂，吉凶不相干，凶服在宫，哭泣未绝，敦遽主穆王之丧，而国制未除，则不得以本亲服除而吉祭献王也。 
四年，陈留国上，燕公是王之父，王出奉明帝祀，今於王为从祖父。有司奏： 应服周，不以亲疏尊卑为降。 诏曰： 王奉魏氏，所承者重，不得服其私亲。 
东晋穆帝时，东海国言哀王薨逾年，嗣王乃来，不复追服，群臣已反吉，国妃亦宜同除。诏曰： 朝廷所以从权制者，以王事夺之，非为臣变礼也。妇人传重义大，若从权制，义将安讬。 於是国妃终三年之礼。孙盛以为： 废三年之礼，开偷薄之源，失之大者也。今若以丈夫宜夺王事，妇人可终本服，是为吉凶之仪杂陈於宫寝，采素之制乖异於内外，无乃情礼俱违，哀乐失所乎！ 
宋孝武大明二年，有司奏： 凡侯伯子男代子卒，无嗣，求进次息为代子，检无其例。 下礼官议正。博士孙武议： 按晋济北侯荀勖长子运卒，以次子辑拜代子。先代成准，宜为今例。 博士傅郁议： 礼记微子立衍，商礼斯行；仲子舍孙，姬典攸贬。历代遵循，靡替於旧。今君存而代子卒，厥嗣未育，非舍孙之谓。愚以为次子有子，自宜绍为嗣孙；若其未有，无容远搜轻属。承统继体，传之有由，父在立子，允称情典。 曹郎诸葛雅之议： 按春秋传云： 代子死，有母弟则立之，无则立长，年均择贤，义均则卜，古之制也。 今长子早卒，无嗣，进立次息以为代子，取诸左氏，理义无违。又孙武所据荀勖长子卒，立次子，亦近代成例。依文采比，窃所允安。谓宜开许，以为永制。 参议为允。诏可。
大明四年，有司奏陈留王曹虔嗣薨，以弟虔秀袭后，秀又薨。今依例应拜代子，未详应以秀长子铣为代子？为应立次子锴？ 太学博士王温之、江长议，并谓应以铣为正嗣。太常丞陆澄议谓立锴。右丞徐爰谓： 礼后大宗，以其不可乏祀，诸侯代及，春秋成义。虔嗣承家传爵，身为国王，虽薨殁无子，犹列昭穆。立后之日，便应即纂国统。於时既无承继，虔秀以次袭绍。虔嗣既列庙飨，故自与代数而迁，岂容烝尝无阙，横取他子为嗣。为人胤嗣，又应恭祀先父。按礼，公子不得祢诸侯。虔嗣无缘降庙就寝，铣亦不得援祭先王。徵礼考事，虔嗣不应立后。铣本长息，宜还为虔秀代子。 诏如爰议。
未逾年大丧不立庙议（后汉)
后汉许慎五经异义曰： 未逾年之君立庙否？春秋公羊说云： 未逾年，君有子则书葬立庙，无子则不书葬，恩无所录也。 左氏说云： 臣之奉君，悉心尽恩，不得缘君父有子则为立庙，无子则废也。 或议曰，许君按： 礼云 臣不殇君，子不殇父 。君无子而不为立庙，是背义弃礼，罪之大者也。  郑玄驳云： 未逾年君者，鲁子般、子恶是也。皆不称公，书卒弗谥，不成於君也。庙者，当序於昭穆，不成於君，则何庙之立？凡无庙者，为坛祭之。近汉诸幼少之帝，尚皆不庙祭而祭於陵。云罪之重者，此何故不罪？殇者十九向下，未逾年之君，未必未冠，引殇欲以何明也？ 蔡邕云： 见孝殇、孝冲、孝质皇帝，以幼弱在位未逾年，不列於庙，太尉、司徒分祀三陵，皆宗庙典制也。 
未逾年君称议（汉后汉)
汉白虎通云： 父在称代子，系於君也。父殁称子某者，屈於尸柩也。既葬称子者，即尊之渐也。逾年称公者，缘人臣之心，不可一日无君也。缘终始之义，一年不可有二君，故逾年即位，所以继人臣之心也。三年然后受爵者，缘孝子之恩未忍安吉也。故鲁僖公十二月乙巳薨於小寝，文公元年春正月公即位，四月丁巳葬。韩诗内传曰： 诸侯代子三年丧毕，上受爵命於天子。所以名之为代子何？言代代不绝也。 何以知天子之子亦称代子也？春秋传曰 会王代子於首止 。或曰天子之子亦称太子，尚书传曰 太子发升於舟 。代子三年丧毕，上受爵命於天子何？明爵者天子之所有，无自爵之义。童子当受爵命者，使大夫就其国而命之，明王者不与童子为礼也。以春秋鲁成公幼少，与童子为礼者，诸侯会公不见经，以为鲁耻，明不与童子为礼。代子上受爵命，依士服何？谦不敢自专也。故诗云 韎韐（古洽反)有赩（许力反) ，谓代子始行也。天子大敛之后称王者，明人臣不可一日无君也。故尚书曰 王麻冕黼裳 ，此大敛之后也。何以知不是后加王也？以上言迎子钊，不言迎王也。既殡而即继体之位者，缘人臣之心不可一日无君也。故先君不可得见，则后君继体矣。故尚书曰 王再拜兴对，乃受同 ，明为继体君也。缘於终始之义，一年不可有二君，故尚书曰 王释冕反丧服 ，吉冕服受同称王以接诸侯，明继体为王也。释冕反丧服，明未称王以统事也。不可旷年无君，故逾年乃即位改元，元以名年，年以记事矣，而未发号令也。何以知逾年即位改元也？春秋传曰 以诸侯逾年即位，亦知天子逾年即位也 。又曰 天子三年然后称王统事，发号施令也 。尚书曰 高宗谅闇三年 是也。论语曰： 君薨，百官总己以听於冢宰三年。 故三年除丧，乃即位统事，践阼为主，南面朝臣下称王以发号令也。故天子诸侯凡三年即位，终始之义乃备。 
后汉许慎五经异义： 诸侯未逾年出朝会与不？出会何称？春秋公羊说云： 诸侯未逾年不出境，在国中称子，以王事出亦称子，非王事而出会同，安父位，不称子。郑伯伐许，未逾年，以本爵，讥不子也。 左氏说： 诸侯未逾年，在国内称子，以王事出则称爵，诎於王事，不敢伸其私恩，郑伯伐许是也。春秋不得以家事辞王事，诸侯藩卫之臣，虽未逾年，以王事称爵是也。  
郑玄驳云： 昔武王卒父，业既除丧，出至孟津之上，犹称太子者，是为孝也。今未除丧而出称爵，是与武王义反矣。春秋僖九年春三月丁丑，宋公御说卒。夏，公会宰周公、齐侯、宋子、卫侯、郑伯、许男、曹伯於葵丘。宋子即逾年君也，出与天子大夫会，是非王事而称子邪！ 
 未逾年之君系父不？公羊说云： 未逾年之君皆系於父，晋里克杀其君之子奚齐是也。 左氏说： 未逾年之君，未葬系於父，杀奚齐於次时，父未葬。虽未逾年，称子，成为君，不系於父，齐公子商人杀其君舍，父已葬。 按礼制，君丧未葬已葬，仪各有差，嗣君号称亦宜有差，左氏说是也。 
三公诸侯大夫降服议（周汉魏晋)
周制，诸侯绝旁周，卿大夫绝緦。
汉魏故事无五等诸侯之制，公卿朝士服丧，亲疏各如其亲。
魏制，县侯比大夫。按大夫之庶妹，在室大功，適人降一等，当小功。
晋制，王公五等诸侯成国置卿者，及朝廷公孤之爵，皆旁亲绝周，而旁亲为之服斩；卿校位从大夫者，皆绝緦。挚虞以为： 古者诸侯君临其国，臣诸父兄。今之诸侯不同於古，其尊未全，不宜便从绝周之制，而令旁亲服斩縗服之重也。诸侯既然，则公孤之爵亦宜如旧。昔魏武帝建安中，已曾表上，汉朝依古为制，事与古异，不皆施行。施行者著在魏科，大晋采以著令。宜定新礼皆如旧。 诏从之。
又卫尉昌邑侯满玮问淳于睿曰： 庶妹亡有服否？ 睿云： 丧服，诸侯以尊降不服。 孔瑄议： 天子诸侯，诚不应服。又大夫降緦，尊与己敌，则不降。 （旁亲降一等，緦麻绝也。凡以尊所降而不服者，吊服加緦之绖带而往哭之。)姜辑议云： 三公爵命虽尊，班重诸侯，据在王朝，上厌天子，有由而屈，义不得伸耳。以例言之，宜依卿大夫降之服。 司空荀顗议以为： 诸侯绝周，大夫绝緦，然则尊同，周以及緦，皆如本亲。丧服经： 君为姑姊妹女子子嫁於国君者。 传曰： 何以大功？尊同也。 又曰： 大夫为伯叔父母、子、昆弟、昆弟之子为士者。 传曰： 何以大功？尊不同也。 然则尊不同则降，不待所臣乃绝之。诸侯尊重，大夫尊轻，以大夫尊降其亲，则知诸侯虽所不臣，绝不服也。 有司奏如顗议。
又姜辑议安平王嗣孙薨诸王应降服云： 礼，父在斯为子，君在斯为臣。安平嗣孙，虽已誓於天子，据在臣子之位，五服之差，君臣殊制，其间岂复容他礼哉！君薨未逾年而代子卒者，犹称子而名不成君，春秋之正义也。苟不成君，则群臣亲戚必不得服其重服明矣。况安平王见在，而使诸王服嗣孙以诸侯之礼，未之敢安也。然诸侯以尊绝周，今嗣孙见在臣子之例，诸王公宜从尊降之礼，不应为制服也。昔秦灭五等，更封列侯，以存旧制。称列侯者，若云列国之侯也，故策命称国，终没称薨。汉魏相承，未之或改。大晋又建五等，宪章旧物，虽国有大小，轻重不侔，通同大体，其义一也。故诏书亭侯以上与王公同。又以为列侯以上策命建国者，皆宜依古诸侯，使绝周服。 
琅琊中尉王奥问国王为太宰武陵服事云： 太宰降为庶人，诸侯贵，与庶人不敌，为不降邪？昆弟俱仕，一人为大夫，一人为士，便降，况诸侯而全持庶人服乎？ 徐邈答云： 按礼以贵降贱，王侯绝周。以尊降卑，馀尊所厌，则公子服其母、妻、昆弟，不过大功。以嫡别庶，则父之所降，子亦不敢不降也。此三者，旧典也。丧服传又曰： 始封之君，不臣诸父昆弟。 先儒以为不臣则服之。汉魏以来，王侯皆不臣其父兄，则事异於周，故厌降之节，与周不同。緦犹不降，况其亲乎！既不以贵降，则馀尊之厌，故五服内外，通如周之士礼，而三降之典不行同矣。昔魏武在汉朝，为诸侯制，而竟不立。荀公定新礼，亦欲令王公五等皆旁亲绝周。而挚仲理駮以为今诸侯与古异，遂不施行。此则是近代成轨也。记又云 古者不降 ，故孟武、孟皮得全齐縗。然则殷周立制，已自不同，所谓质文异宜，不相袭礼。大晋世所行，远同斯义。孔彭祖昔咨简文帝诸王所服，圣旨以为近代以来，无复相降。 
虞喜释滞曰： 汉魏以来，先儒论礼及丧服变除者，皆言大夫降其旁亲为士者一等。时人或班駮行之，自谓合礼。按丧服经传，始封之君不臣诸父兄弟，封君之子不臣诸父，封君之孙尽臣之矣。夫始封之君尚服诸父昆弟，而始为大夫便降旁亲，尊者就重，而卑者即轻，轻重颠倒，岂礼意哉！然当有意，此为据诸侯成例，包於大夫以相兼通也。如此，则一代为大夫不降诸父，二代为大夫不降兄弟，三代为大夫皆降之。古者贵大夫有采邑，继位不止一身。鲁之三桓，郑之七穆，皆其比也。或问曰： 今大夫虽不继位，亦有三代皆为大夫者，名例相准，必当随古乎？ 答曰： 古重今轻，位无常居，使吾处之，志不存降。  
诸侯大夫子降服议（魏)
魏田琼曰： 公子以厌降，公子厌於君，为其母、妻、昆弟练冠麻縗，谓君所不服，子亦不敢服也。父卒，犹有先君馀尊所厌，不得过大功也。 琼又曰： 丧服经不见大夫嫡子为庶昆弟服者，与大夫为庶子为士者同，父之所降，子亦不敢不降也。 （蜀谯周云： 大夫之子，父在降旁亲，亦如大夫，从父厌也。大夫庶子为妻父母无服，为其母、妻大功，父殁皆如国人。 吴徐整议： 问者云： 若父已卒，己未为大夫，故犹士耳，未审庶子及昆弟当复降否？ 答云： 大夫之子从乎大夫而降，至於父卒，则如国人也。  )
诸侯夫人及大夫妻降服议（魏晋)
魏田琼曰： 大夫女嫁於诸侯，降其家旁亲一等，与出嫁降，并二等。为外亲，尊不同则降。诸侯夫人为众子无服。何以明之？据大夫於庶子大功，其妻亦服大功。今天子诸侯於众子无服，夫人何缘独得服之。又大夫妻为大夫之亲，亦随大夫而降一等。大夫之女嫁於大夫，还为其族亲，尊不同者亦降之，唯父母、昆弟为父后者、宗子，亦不降也。士之女嫁於大夫者，亦降其族亲不同尊者，如大夫也。又大夫之妻，为庶子女子在室大功，女適於士小功。此为大夫之妻尊与大夫同。大夫为伯叔父母子昆弟昆弟为士者，以尊降一等，为之大功，其妻亦服大功。 （吴射慈曰： 诸侯之女为诸侯夫人，服诸侯之亲，随诸侯降一等，还为族亲，则皆降之。 蜀谯周曰： 诸侯夫人亦随其君降旁亲无服，为其族亦降旁亲，非诸侯，自周以下无服，为其父母及祖如国人。又大夫命妇为其旁亲以大夫爵降又降一等；其服为父后者，不以嫁降，但以尊降一等。 )
晋贺循曰： 大夫妻，其娣姒其夫为士者，服亦降一等。 
贵不降服议（魏晋)
魏田琼云： 大夫之妻为长子三年，女子子嫁大夫大功。 （吴射慈云： 传曰 尊同则得服其亲服 。言尊同者，谓俱为卿大夫，各随本亲，则不降也。诸侯女为诸侯夫人，不降父母、昆弟之为父后者。大夫妻唯父母、昆弟为父后者、宗子不降也。 蜀谯周云： 诸侯降旁亲。旁亲若为诸侯及女子嫁於诸侯者，服如国人。诸侯嗣子为母、妻及外祖父母、妻父母皆如国人。嗣子虽无正爵，与君为体，其誓於天子，则下其成人一等。未誓，次小国君，其妻，君为之主，故嗣子之所为服，服如国人。旧说外祖父母，母族正统也。妻之父母，妻族正统也。母妻与己尊同，其所不降亦不降也。故嗣子亦不降妻之父母。诸侯夫人为其父母祖如国人。大夫命妇为其昆弟为父后者、大宗，则服如国人也。 )
晋虞喜释滞云： 古者不降，上下各以其亲，此殷以前也。降杀之礼，始之於周。然先所未臣，不忍即臣之，故为之服也。此当出逸礼，采之以为义。滕伯文为叔父齐縗，此周代诸侯而从殷礼也。若殷时诸侯通尔，非独一人，指论滕伯，欲以何明？明其在周，远追於殷，引古徵今耳。 
贺循云： 诸侯於其旁亲，一无所服，唯父母、妻、长子、长子之妻及为父之后者、姑姊妹嫁於诸侯及始封之君所未臣诸父昆弟，皆以其服服之。大夫为其外亲为士者，尊虽不同，亦不降。大夫女为国夫人，唯父母及昆弟为父后者不降。士女为大夫妻者，不降高祖、曾祖、祖、父母、兄弟为父后者及大宗子而已。 
诸侯为所生母服议（后汉东晋)
后汉许慎五经异义云： 诸侯有妾母丧，得出朝会否？春秋公羊说： 妾子为诸侯，不敢以妾母之丧，废事天子大国，出朝会，礼也。鲁宣公如齐，有妾母之丧，经书善之。 左氏说云： 妾子为君，当尊其母，有三年之丧而出朝会，非礼也。故讥鲁宣公。 按礼，妾母无服，贵妾子不立，而他妾子立者也。不敢以卑废事尊者，礼也。即妾子为君，义如左氏。 郑玄駮云： 丧服緦麻，庶子为后，为其母。此义自天子下至庶人同，不得三年。鲁襄公所以得尊其妾母敬嬴为夫人者，以夫人姜氏大归齐不反故也。因是言妾子立，母卒得为之三年，於礼为通乎！其服之间，出朝会无王事，与郑伯伐许何异！ 
郑志赵商问云： 按许氏异义駮以为妾子为其母，依丧服庶子为后，为其母緦麻三月。按禘祫注称春秋鲁昭公十一年夏，夫人归氏薨。十三年五月大祥，七月而禫。是得为妾母三年，经无讥文，得合下禘祫之数。若不三年，则禘祫事错。 郑玄答云： 春秋经所讥所善，皆於礼难明者也。其事著明，但如事书之，当按礼以正之。今以不讥为是，亦宁有善之文欤？ 
薛公谋议曰： 按春秋，庶子为君，则母称夫人。故昭公之母齐归卒，经书曰 夫人归氏薨 ，言母以子贵也。及至国犹大丧，昭公不戚，叔向曰： 公室其卑乎！君有三年之丧，而无一日之戚。 明孔子以义书，叔向以礼讥也。 
东晋穆帝永和中，尚书令顾和表： 按江夏公卫崇，本由疏属，继开国之绪，近丧所生，复行重制，违冒礼度，肆其私情，宜以礼夺服。 奏可。
公子为其母服议（为妻附○周)
周制，练冠麻，麻衣，縓缘，公子为其母。（郑玄曰： 公子者，君之庶子也。为其母谓妾子也。麻，緦麻绖带也。此麻衣者，如小功布深衣，为不制縗裳变也。诗云 麻衣如雪 。縓，浅绛也。一染谓之縓。练冠而麻衣縓缘，三年练之受饰也。檀弓曰 练衣之黄里縓缘 。诸侯之子厌於父，不得为其母伸，权为制此服，不夺其恩也。 雷次宗曰： 令不以十一升布为冠，恐入正服也。而得用练，虽重，以在周外，非复正服，故可著，亦名为本重也。 )为妻亦同。（马融曰： 天子诸侯之庶子为其妻。轻，故縓冠葛带。 )皆既葬而除之。（马融曰： 不见日月者，既葬而除之，无日月数也。 郑玄曰： 诸侯之妾，贵者视卿，贱者视大夫，皆三月葬也。 )何以不在五服之中也？君之所不为服，子亦不敢服也。
