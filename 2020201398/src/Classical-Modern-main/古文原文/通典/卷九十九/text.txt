<strong>礼五十九沿革五十九凶礼二十一</strong>
为姑姊妹女子子无主后者服议（周汉晋宋）
周制，齐縗不杖周章，昆弟相为服，及姑姊妹適人无主者，与孙之为祖父母同，姑姊妹报。则天子为姑姊妹女子子嫁於王者后及无主者，其服与士为姑姊妹適人无主者同；天子之卿大夫为姑姊妹女子子嫁於诸侯及卿大夫无主者，与士为姑姊妹適人无主者同；诸侯为姑姊妹女子子嫁於天子元子及诸侯卿大夫无主者，与士为姑姊妹適人无主者同；诸侯之卿大夫为姑姊妹女子子为命妇无主者亦如之；命妇之无主者为其昆弟之为士者亦如之。
汉石渠礼议曰： 经云大夫之子为姑姊妹女子子无主后者，为大夫命妇者，唯子不报何？戴圣以为： 唯子不报者，言命妇不得降，故以大夫之子为文。唯子不报者，言犹断周，不得申其服也。 宣帝制曰： 为父母周是也。  （吴射慈云： 士为姑姊妹女子子適人无主者，齐縗周。 ）
东晋征西庾亮府仓曹参军王群从父姊丧，无主后，继子俄而又卒。群以为： 姑姊妹无主后者，反归服，经虽不及从，设教必自亲始。以经言则宜不降，以记论例在加服。又与此姊同在他邦，无馀亲，情所不忍，准经不降，不亦可乎！ 通谘府主及僚寀详断。
荀讷曰： 若从姊夫没无子，无主后，反服可也。今已立后，殡葬有主祭，足下制小功之服，方以为后者没，更与本亲之情。寻其始则丧非无主，论其终则五月之末，继以大功之受，於制则情礼已降，於服则非轻重之序。 
庾亮答曰： 存没礼终而丧其嗣，此之无后，虽复可哀，然非复本宗之所知矣。故不得以小功之末，以亡者丧后而反服大功也。 
宋庾蔚之谓： 王群从姊丧亡之初，有继儿，群已制小功之服。凡服皆定於始制之日，岂得以葬竟儿亡方欲追改其服乎！异於女子为夫所出申服於父母也。经文多略，可以类推，举近亲之有服，则疏者知无服。凡经於五服之内，文有未备，皆於公子章发凡以明例。无主后之不降文不及从，又无发凡以明之，是知相矜止於周服而已。晋朝丧乱，移都於江南，郡之所仕，同奉天子，何他邦之有乎？ 
叔母寡姑遣还未嫁而亡为服议（晋）
晋王景平问： 妇人夫没无男，其姑愍其少寡，欲令更出，要其兄迎归，未有所適而亡，伯叔之子应为服否？ 谷士风议曰： 妇人夫没无子，有归宗更出之义。今姑愍彼无嗣，令还其党，欲令更出，则卫庄姜遣陈妫之比也。於兄弟之家者，兄弟宜服周。受姑命而归宗，夫之馀亲，不应有服。 虞子卿驳曰： 士风所议，妇人夫没无子，有归宗更適之义。昔姜氏以杀適立庶，归齐怨鲁，陈妫以子死君卒，於礼宜归。此妇非姜氏义绝之伦，无陈妫应出之事，宜姑愍其守寡，欲令更適，此盖代俗之常意，非教训之道也。卫共伯之妻，父母欲夺而嫁之，誓而不去，就有姑命，未可要谓之必出也。 李思龙以为： 谷氏所据之徵虽失，然所执之意未为非也。妇人之体，执箕帚、养舅姑、供祭祀者也。今归母氏，缺此三事，何妇礼之有！姑以宜出而遣，兄以可出而迎，辞姑从兄，是为欲出之意定也。 李彦仲以为： 姑有嫁妇之文，故令归母氏之党，已绝之理，理自灼然。 
寡叔母守志兄迎还密受聘未知而亡服议（晋宋）
晋有问曰： 甲叔母乙寡，守节十馀年，其母在，兄壬迎乙还家，景求婚於壬，壬意许定，已克吉日而乙暴亡，甲应有服否？ 裴主簿议： 凡秉节遂志、义不二醮者，固必杜渐虑始，专於夫家，何得假迹晨昏，以之媒币。余以为景壬交币之辰，则甲乙义绝之日。 许参军驳曰： 乙丧夫无子，励操十载，心期同穴，志固金石。虽潜交媒币，而乙不与知，苟聘至之非我，则无愧於幽明矣。昔宋姬守志，梁寡高行，焚身毁形。焉知景至之时，乙无若人之絜？疑必从重，重则宜服。余固以为不应绝也。 
宋庾蔚之云： 甲叔母乙便是执操之人，直是母欲夺而嫁之。乃逆责杜渐防微，古贤不足贵也。许君之言，当附於理。 
已拜时而夫死服议（夫父母丧附晋）
晋郑澄问： 弟女当適武留繇儿，留去年自将儿来拜时，其儿今卒，不知弟女当奔吊否？若吊，著何服？ 范甯答曰： 礼，曾子问： 娶女有吉日而女死，如之何？ 孔子曰： 婿齐縗而往吊，既葬而除之。夫死亦如之。 谓斩縗也。谓既亲拜舅，宁当重於吉日耳。 郑又问： 若拜舅为重於吉日，应服斩，诚如来告。若拜傍亲，复云何？昔荀启拜时而卒，庾家女不往吊，不被讥，何也？ 再答曰： 三代殊制，礼有因革。意为娶女有吉日，理轻於拜舅，复重於拜馀人。荀氏海内名族，庾则异行之门，想其不奔吊，必有所据。 
又陈仲欣拜时妇奔丧议曰： 夫拜时出於末代，或恐岁有忌，而吉日不辰，（辰，时也。言难逢吉日。）有此变礼。既无文於古，及其损益，故当使今之情制，不失古之义旨，亦宜以前事之得中者，为后事之元龟。辄寻今人拜时，婿身发蒙交拜者，往往长迎而尽妇人之礼。按记 妇至，婿揖妇以入，共牢而食，夙兴沐浴，质明赞见妇於舅姑 。则与拜而长迎然后妇礼乃备者，而相依准。至於三月庙见，郑玄云 以舅姑没者耳 。若以三日拟三月，施之二亲，没则可；若其亲尚存，岂容措言。乃以众人所行失礼之事，反讥许长迎而为非，则是贱於准礼，而贵於众失，可得然乎？又记云 娶女有吉日而死，婿以齐縗而吊，既葬而除，夫死亦然 。又 在涂之女而夫父母没，布深衣以赴丧 。又记云 女未庙见而死，虽不祔於王姑，而婿不杖，归葬於女氏，示未成妇 。郑玄云 虽不备丧礼，犹为服齐縗 。依准古义，无不赴哀之文。若苟以今失为是，而以古礼先儒为非，人则末如之何。夫拜时虽非古，既女交拜，亦敬慎重正，但未亲妇於姑，然夫妻之分定矣。若谓犹非定，则女子可冒绛纱，使他丈夫发而相见，拜以为婿，辄可委去，子女之分，固若是乎！夫称妻者，系夫之言；称妇者，有舅姑之辞。凡娶妻诚尽妇礼，所以事其所生，而代中有三日行敬，或上堂见姑。又设有甲乙二亲不存，娶妻虽已三日，无可致敬，又未烝尝，则与拜时未敬舅姑，事殊而理同，岂闻今人以为非妻乎！由斯而言，迎妇入家，发蒙交拜，夫妻之礼定；致敬舅姑，为妇之礼毕，以明妇顺耳。情礼不相背，故可推情以言礼。凡人有丧，犹或凄怆；况已入夫门，而不恤其哀乎！若谓与古礼相准而合情者，夫家尚中祥，祥日可赴哀，赴哀而情敬伸矣。 
仲欣又书曰： 庾扬州以拜舅姑拟之庙见，同先配而后祖。寻陈针子之讥郑忽， 是不为夫妇，诬其祖矣 。郑云： 配谓同牢食。后祭，无其敬神心，故曰诬其祖。未三月而祭，非礼也。 又记曰： 妇入，牢食，沐浴，俟明乃见舅姑，以明妇顺。 今当思礼传所以同异，而谬以拜时为先配后祖，未是寻书之意也。且代人三日先配，及同牢行妇礼，不以为嫌。又今人拜时，皆未施敬舅姑，诚准婚已交礼未及三日故也。设有婚未三日而夫有大丧，必尽哀而妇义已成矣。既以拜时准婚未三日，则是俱已入门交礼，同未致敬舅姑情义赴哭之例，不得云异。 
郡县守令迁临未至而亡新旧吏为服议（魏宋）
魏河南尹丞刘绰问曰： 士孙德祖以乐陵太守被书迁陈留，已受印绶，发迈迎吏，虽未至，左右已达，未入境而亡。不知乐陵送故吏当持重乎？陈留迎吏当持重乎？ 河南尹司马芝答曰： 德祖见陈留太守，故乐陵守耳。乐陵吏以旧君服，复何疑也。 刘绰难云： 虽去乐陵，其义未绝；陈留虽迎，其恩未加。今使恩未加而服重，恩未绝而服轻乎？礼： 娶女有吉日而女死，婿齐縗而吊，既葬除之。 谓乐陵宜三年矣。 芝答： 德祖已受帝命，君名已定，乃欲以已成名之君，比未成之妇，何邪？ 绰又难： 陈留之吏既未相见，而使三年，是责非时之恩。礼云： 仕而未有禄，违而君薨，弗为之服。 明服以恩不以名也。 
宋庾蔚之谓： 爵位以受命为判。德祖已受陈留之印，则於乐陵为旧君矣，不俟迎至乃相见也。陈留君吏之名虽判，而恩实未接，同吉日之妇，於情为安。今吏为君齐縗以吊。 
按宛令迁为元城，已来在道，元城左右奉图箓，主簿众吏在后，未到令死，二县吏疑所服。马博士以为宛君臣未绝，旧吏不得不服，元城宜吊服加麻。贾博士以为已正名元城，然未入境，可依女在涂之服，宛当为旧君之服。
或问长吏迁在传舍而死，彼迎吏未至，此二国吏服谁当轻重？孙叔然答曰： 古者诸侯以国为家，卫出其君於襄牛，不书出奔，以未出境也。卫侯奔死鸟，传曰： 犹在境内，则卫君也。 虽出传舍，固当以君服之；彼迎吏依娶女有吉日，夫死，斩縗而吊，既葬除之。 
吏受今君使闻旧君薨服议（晋）
晋范甯答问者曰： 礼，衔命出使而君薨，在道则反，入境则遂其事。然则闻旧君之丧，反命而后赴也。 又问曰： 仕今君之朝，欲奔旧君之丧，而今君不许，可以辄去乎？ 甯答： 事君，当不义则争之，三谏不从去之可也。君有戎役之事，王命所制，此礼权也。 
与旧君不通服议（周晋）
周制，檀弓： 鲁穆公问於子思曰： 为旧君反服，古欤？ 对曰： 古之君子，进人以礼，退人以礼，故有为旧君反服之礼。今之君子，进人若将加诸膝，退人若将坠诸泉，无为戎首，不亦善乎，又何反服之有！  （郑玄云： 言放逐之臣不服旧君也。为兵主来攻伐曰戎首也。 卢植曰： 戎，兵也。言人君待臣不以礼，不举兵为行陈之首诛之，则善矣，又何反服之有！ ）
战国时，齐宣王问孟子曰： 礼为旧君有服，何如？ 答曰： 谏行言听，膏泽下於人，有故而去，（綦毋邃云： 谓有他故，不得不行，或避怨仇者也。 ）君使人导之出疆，又先安其所往，如此则为之服。若谏不行，又搏执，（若送囚徒然也。）此之谓寇雠，何服之有耶！ 
晋或问云： 君无道而臣见黜放，君薨，为服否？ 许猛答曰： 君无道则当三谏，不从则適他国。若既亡不越境，君虽无道，犹责以臣礼。 
惠帝元康中，赵郡吏苏宙不奔吊於郡将，中郎、关中侯曹臣移冀州大中正： 臣以元康四年，为先定公薨背，还济北穀城墓宅安厝。太学博士赵国苏宙，昔先公临赵，以宙为功曹，后为察孝。前臣遭难，宙为镇东司马；赵之故吏，有致身叙哀者，有在职遣奉版者，唯宙名讳不至。宙今典礼学之官，口诵义言，不可废在三之义。於宙应见论贬。 博士苏宙移国子博士： 被符下省请议。郡将曹公，昔临敝国，见接有布衣之交，高游尽欢，谓千年可毕。不意后会，逼为功曹，寻被州召，不为公察孝也。欲深其罪，崇饰虚名，以惑明时。宙虽不德，数受教於君子，宁有故将之丧，而忘奔赴之哀。过蒙殊恩，忝佐方岳，衔命守制，无因致身。礼，闻父母丧，不得奔赴，为位敛发，成踊袭绖，割孝子之心，以终君之命，谓之礼也。往闻丧设位尽哀，仰则先哲，俯顺王度，仪刑古典，不失旧物。若此为罪，不敢逃刑。闻凶则因洛健步，书吊嫡孙，健步回说，丧已还东阿，留书付其从子综。宙寻被召为博士，王事敦我，不遑启处。加宙凶薄，天讨其罪，孤独无子，代之哀人也。按穀梁传曰： 周人有丧，鲁人有丧，周人吊，鲁人不吊。鲁人曰： 吾君，亲之者也，使大夫则不可。 周人丧，鲁人不吊，是其下成康未为久也。 （下犹去也，言去成康之时不远，无愧於不往也。）礼无臣祭君之文，时俗之所行，非先王之令典也。庶子不得祭父，臣之祭君也，求之礼传，无吊祭之文。 国子博士谢衡议云： 大夫去国，其妻、长子为旧君服。传曰： 妻言与人同，长子言未去也，言去则无服矣。 是违诸侯之天子不反服，违天子之诸侯亦不反服，以在外也。今之官长，皆自外来，假借一时，共相临尹，去则在外，体远事绝，恩轻义疏。至於死亡，隔限远路，或有难故，不得时往，奔赴之义，无所犯也。 博士周裒议云： 事君之道，资於事父，委质之日，贰乃辟也。宙受署而退，义已周矣。诸侯五月而葬，同盟至，所以哀其丧、矜其孤也。苟能致书唁，吊祭阙之可也。 河内太守孙兆议曰： 秦罢侯置守，汉氏因循，郡守丧官，有斩縗负土成坟，此可谓窃礼之不中，过犹不及者也。至於奔赴吊祭故将，非礼典所载，是末代流俗相习，委巷之所行耳，非圣轨之明式也。今之郡守内史，一时临宰，转移无常，君迁於上，臣易於下，犹都官假合从事耳。又当故将未殡之前，已受天子肃命之任，王事敦我，密勿所职，诗不云乎， 王事靡盬，不遑将父 。夫系之情，犹不得将养父母，而况远赴吊祭故将乎！其议贬者，可谓行人失辞。仲尼所以非子路， 由尔责於人，终无已也 。 
元康中，又南阳张观告太常，称其父 昔为丹阳郡，有二臣主簿刘亶、留颂等，理罪除名。今观父亡，居在郡下，亶等不来临丧，又不奔葬。凡人有丧，匍匐救之，况於君臣之义乎！而亶等敢怀雠君之心，公肆夷狄之行。 （按亶、颂告太常自理云： 近为陈事犯忤，加鞭付狱，亶、颂默然待放。戮辱放退，君臣道绝，抱罪之人，不敢见灵柩也。 ）博士马平议云： 按礼，君臣之道，有合离之义。亶等昔为君所弃，是为义绝。义绝之臣，责其自亲於君，已见放逐，求还亲临丧事，於事则近伪，於礼无此制也。 
又梅陶为章郡太守，孙虚为功曹，虚怏怏不欲。时有蜀贼侦逻，误为贼至，陶及虚皆散走。晓知非贼至，悉还。陶大怒书佐还晚，欲斩之，虚执据不听。陶后移邑，虚诣郡自理，驳陶七事。戴邈为州都言依。事绝，太尉留虚为从事中郎，不复与陶相闻。
温县领校向雄送牺牛，不呈郡太守吴奋。送牛值天大热，多渴死。奋召雄与杖，雄不受，曰 呈，牛亦死 。奋下雄狱。后雄为黄门郎，奋为侍中，同省不相见。武帝敕雄诣奋。王隐议曰： 礼虽云： 君不君，臣不可以不臣 ，当为小恶也。三谏不从则去，不见齿於其君，则不敢立其朝。至如仲子称 人以国士遇我，我以国士报之；人以凡人遇我，我以凡人报之 。此犹轻於戎首，则可逢而避之，至死不往可也。雄无诏敕逢避，未可非也。 
秀孝为举将服议（魏宋）
魏景元元年，傅玄举将仆射陈公薨，以谘时贤。光禄郑小同云： 宜准礼而以情义断之，服吊服加麻可也，三月除之。 司徒郑公云： 昔王司徒为谏议大夫，遭举将丧，虽有不反服，今不同古，便制齐縗三月。汉代名臣皆然。 
宋庾蔚之谓： 白衣举秀孝，既未为吏，故不宜有旧君之朝。尊卑不同，则无正服，吊服加麻可也。今人为守相刺史又无服，但身蒙举达，恩深於常，谓宜如郑小同吊服加麻为允。今已违適为异，与旧君不通议论，不奔吊故郡将丧。 
郡县吏为守令服议（魏晋宋）
魏令曰： 官长卒官者，吏皆齐縗，葬讫而除之。 （蜀谯周云： 大夫受畿内采邑，有家臣，虽又别典乡遂之事，其下属皆上相属其吏，非臣也。秦汉无复采邑之家臣，郡县吏权假斩縗，代至则除之。 ）
晋丧葬令曰： 长吏卒官，吏皆齐縗以丧服理事，若代者至，皆除之。 武昌太守徐彦与征西桓温笺云： 蔡徐州薨，主簿服斩。王征北薨於京都，王丞相时在丧庭。徐州主簿以服事谘公，公谓轻重可依蔡侯。时北中郎刘公薨於淮阴，州主簿相承持重。至郤太宰薨，州主簿改服齐縗。中兴以来，江南皆从之。公卿以下至邑宰，吏服其君齐縗，吏服其君齐縗，则无从服之文，而由来多有从服者。陶大司马遭兄子丧，府州主簿从服。时卞光禄经过，自说为太傅主簿，太傅丧母，已不从服，此是用晋令也。郤太宰遭姊丧，吏服惟疑，郤问谯秀，言不应从服，诸主簿仍便从服。既服君旁亲，则服君便应重矣，乃二公之薨，府州主簿服齐縗。 
宋庾蔚之谓： 晋令云 代至而除 ，施之州郡县员吏，宜用齐周之制。礼代殊事异，理有大断。今州府之君既不久居其位，蹔来之吏不得以为纯臣，则齐周之制不为轻也。君齐矣，岂有从乎！母妻其犹不从，本无义於傍亲，卞光禄所行是也。二公使吏从服侄姊，可谓恢疏，罔其乖远矣。 
