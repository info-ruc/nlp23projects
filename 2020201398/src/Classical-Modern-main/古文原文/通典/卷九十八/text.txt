<strong>礼五十八沿革五十八凶礼二十</strong>
生不及祖父母不税服议（周晋北齐）
周制，丧服小记曰： 生不及祖父母、诸父、昆弟，而父税丧，己则否。 （卢植曰： 谓父客他所，子生，服竟乃归，父追服，子生所不见，恩浅，不追服也。 郑玄云： 父以他故居异邦而生己，己不及此亲存时归见之。今其死，於丧服年月已过乃闻之。父为之服己则否者，不责非时之恩於人所不能也。当其时则服。税丧者，丧与服不相当之言。 王肃云： 谓父与祖离隔，子生之时，祖父母已死，故曰生不及祖父母。若至长大，父税服，己则不服也。诸父，伯叔也。昆弟，诸父之昆弟也。 ）
晋贺循云： 生於他方，不及见祖父母、诸父、昆弟，若闻丧之月，日已过，不为税服，以未尝相见恩情轻也。若日月未过，服之如常。 按魏时诸儒问云： 日月已过，或父已亡，独闻丧，当税之不？若宜税，税何服？ 答曰： 父卒而为祖后，服斩，与父在异者也。 
淳于纂问淳于睿云： 按小记： 生不及祖父母、诸父、昆弟，而父税丧，己则否。 注云： 不及此亲存时归见之，於丧服年月已过乃闻之，父服，己则否者，不责非时之恩於人所不能也。 纂省此注，良谓贤圣失之甚矣。据降而緦小功者税之，盖正亲而重骨肉也。今父在则祖周，父亡则三年，此非重与！若但以不见则割其正亲之本爱，而忍恻怛之痛，使与诸父昆弟同制，此其可乎！尊祖之义，於是疏矣。又礼，为慈母之父母无服，亦云恩不能及。恩不及者，慈母之父母则可也。今以他故，生不见祖，而以为非时之恩，意实不厌。 睿答曰： 贤圣及先儒初无疑怪此者，以其缘人情而恕之。降在小功不税，自正也，非不相识者也。听当依就，莫不厌也。礼记明文，先师之议，可信者也。不信圣贤而欲意断，直而勿有，正防此辈。周三年者，传重焉故也。而不识见，何所传乎！何所重乎！ 
刘智按： 礼小记云： 生不及祖父母、诸父、昆弟，而父税丧，子则否。 智以为生不相及，二文相害，必有误字。 昆弟 ，相连之语，易用为衍。（衍，賸也。）至亲并代，不得以不相见而无相服之恩也。若令生不相及者税服，则父虽已除，后生者不得追服也。凡不服者不服，则父虽税，其子孙无缘服也。以此推之， 弟 衍字可知也。 
虞喜通疑曰： 据文云父税子不，当其时则服之可知也。当时虽服，犹生不相见，则恩义疏，不责非时之恩於人，以情恕之也。若父以他故居异邦生己，复更居一邦生弟，然则例不税服，以生不相见故也。文上言不及而下有弟字者，明生不及相见，理中可有弟矣。已死而兄亦不税，此义两施，非衍也。 
蔡谟以为： 礼，大功犹税，况此三亲，情次於所生，服亚於斩縗。虽不相见，或者音问时通，而绝其税服，岂称情乎！夫言生不及者，谓彼已没、己乃生耳，岂是同时并存之名哉！若郑说不以生年为主，但不相见便为不及，则此祖父即复可言生不及孙，而父亦生不及子，兄复生不及弟也。此之不辞，亦已甚矣，自古及今，未有此言也。郑君见礼文有弟，弟不得先己生，不知所以通其义，故因而立此说，非礼意也。吾谓此直长一弟字耳。（长音直两反。）书历千载，又逮暴秦，错谬非一。王氏说云： 己生之时，祖父母已卒也。诸父谓伯叔也。昆弟者，伯叔之子也。 此於情为允，又生不及之名亦得通。然既谓诸父为伯叔，而复称伯叔之兄弟，於文烦重。又不说己闻兄丧当税与否，於制亦阙，未尽善也。然犹贤乎郑氏以同时并存为生不及。 
荀讷答曰： 别示并曹主簿书，其中兄在南娶，丧亡已三年，其兄子该等未曾相见，应为服否？记云： 生不及祖父母、诸父、昆弟，而父税丧，己则否。 先儒以为父异邦而生己，不及祖在时归见之，故过时则不服也。记云不及，而诸儒以为不见，文义各异。然则不及当谓生不及此亲在时也。意谓音问既通，情义已著，虽未相见，礼疑从重，犹税服。 
孙略议曰： 记云不及祖，谓不及并代而不相服。略昔亲行其事，时人咸不见许。 
北齐张亮云： 小功兄弟居远不税，曾子犹叹之，而况祖父母、诸父、兄弟，恩亲至近，而生乖隔。而郑君云 不责人所不能 ，此何义也！生不及者，则是己未生之前已没矣。乖隔断绝，父始奉讳居服而己否者。寻此文意，盖以生存异代，后代之孙不复追服先代之亲耳。岂有并代乖隔，便不服者哉！ 
小功不税服议（晋宋）
晋元帝制曰： 小功緦麻，或垂竟闻问，宜全服，不得服其残月，以为永制。 束皙问步熊，熊答曰： 礼，已除不追耳。未除，当追服五月。 贺循曰： 小功不税者，谓丧月都竟乃闻丧者耳。若在服内，则自全五月。 徐邈答王询曰： 郑玄云 五月之内追服 。王肃云 服其残月。小功不追，以恩轻故也 。若方全服，与追何异？宜服馀月。 
宋庾蔚之谓： 郑王所说，虽各有理，而王议容朝闻夕除，或不容成服，求之人心，未为允惬。若服其残月，官人得宁，则应多少不同。今丧宁心制，既无其条，则是前朝已自详定，无服残月之制。 
庶祖母慈祖母服议（晋宋）
晋刘系之问： 为庶祖母服，经无其文，不知为有服否？ 王冀答曰： 庶祖母服，经诚无文，然亦无不服之制。以情例推之，谓自应服。何以言之？礼，妾子父没，为母伸三年。子既得伸，孙无由独屈。假令嫡祖在，礼，妇人不厌，则无复所屈。按礼唯有祖母文，无嫡庶之别，盖以明尊尊之义，而人莫敢卑其祖也。礼记云： 为慈母后者，为庶母可也，为庶祖母可也。 此谓二妾无子，父命子为之后，或子或孙，唯其班第。既受命为后，则服之无嫌。由此言之，妾之无后而讬后於人者，犹为之服，况亲之己之孙而可有不服之义邪！制服为允。 
又刘智释疑： 问云： 按丧服小记 慈母之父母无服 ，孙宜无服慈祖母矣。又曰 慈母与妾母不代祭 ，孙不祭慈祖母，何服之有。 智曰： 礼，为亲母党服，为继母之党不服。不妨孙服继祖母也。礼，孙为祖后如子。所言妾母不代祭者，据奉之者身终则止耳，岂有妾子先亡孙持丧事而终丧便不祭也。  
虞喜通疑云： 慈母贱，虽服之如母而明矣，若其父先亡，己养於祖，以祖母之服服之周可也，不得复传重三年同於继祖母也。 
宋庾蔚之云： 按丧服传释慈母如母，以为妾之无子，妾子无母，父命以为母子，然后慈母之义全也。智云有子之妾，有母之子，并乖经传所说，如母之义，何由而生，子不违父之命，岂从失礼之命。小记云 慈母之父母无服 ，今子服慈母如母，犹无所从，况可得从父服慈祖母乎？且先儒所云妇人不服慈姑者，妇从夫尚犹不服，则子不从明矣。 
君父乖离不知死亡服议（魏晋）
魏刘德问田琼曰： 失君父终身不得者，其臣子当得婚否？ 琼答曰： 昔许叔重作五经异义，已设此疑。郑玄駮云： 若终身不除，是绝祖嗣也。除而成婚，违礼適权也。  
晋博士徐宣瑜云： 君亡宜从公羊，穷舟车人履所至不得者，按代子即位。郑玄注云： 君父亡，令臣子心丧终身，深所甚惑。心丧是也，终身非也。 谓从玄心丧可也。 荀组云： 至父年及寿限，（中寿百岁。）行丧制服，立宗庙，於事为长。礼无终身之制。 
父母乖离知死亡及不知死亡服议（晋东晋）
晋蔡谟曰： 甲父为散骑侍郎，在洛军覆，奔城皋，病亡。一子相随，殡葬如礼。甲先与母、弟避地江南，闻丧行服，三年而除。道险未得奔墓，而其弟成婚。或谓服可除，不宜以婚者。谟以为凶哀之制除，则吉乐之事行矣。且男女之会，礼之所急。故小功卒哭，可以娶事；三年之丧，吉祭而复寝。鲁文於祥月而纳币，晋文未葬丧而纳室。春秋左氏传曰： 妇，养姑者也。 又曰： 娶元妃以奉粢盛。 由此言娶妻者，所为义大矣，所奉事重矣。又夫冠者，加己之服耳，非若婚娶有事亲、奉宗庙、继嗣之事，而冠有金石之乐，婚则三日不举。金石之乐，孰若不举之戚？加己之事，孰若奉亲之重？今讥其婚而许其冠，斯何义也？不亦乖乎！ 又曰： 或疑甲省墓稽留者。谟以为奔墓者，虽孝子罔极之情，然实无益之事，非亡身之所也。故礼，奔丧不以夜行，避危害也。今中州丧乱，道路险绝，坟墓跌发，名家人士皆有之，而无一人致身者，盖以路险体弱，有危亡之忧，非孝子之道故也。而曾无讥责，何至甲独云不可乎！且甲寻已致身，非如不赴之人也。茔兆平安，非如毁发之难也。又是时甲母笃病，营医药而不可违阙侍养，投身危险，必贻老母忧勤哉！昔郑有尉止之乱，子西、子产父死於朝。子西不儆而先赴，见讥於典籍；子产成列而后出，见善於春秋：此经典之明义也。按吴雷思进参太傅军事，亡在新汲，为贼焚烧失丧，其子不得奔迎。礼云 久丧不葬，主人不变 者，谓停柩在殡者耳，不得施於所闻。 
左丞熊远启云： 父母死河北贼中，如襄国、平阳，可依此制。若王化所被，人迹所及，可往而不往，非以笃孝道也。诗人丧马，犹求之林下，不得漫依东关。吴平之初，如此例皆诣东关寻求，唯桓陵不往求，宋岱不迎母，并加清议。今为其制，且有准则。 
又司徒李胤祖父敏，浮海避公孙度，不知存亡，寻求积年不得。胤父见乡里与父同年者亡，乃制服。徐景山劝娶而生胤。
刘智释疑曰： 遇乱离析，计父母之年，已过百年，可终卒矣，而不得音问，计同邑里同年者，於其死日，便制丧服。或以为终身，或不许者，如何？智答曰：父母死生未定，则凶服不宜在身，继祀为重。然则言不宜制服必继代祀者，吾以为得之矣。凡服丧而无哀容，得以不孝议之。处厌降不得服其亲，而哀情至者，吾得以孝笃称之。 虽虞喜通疑云： 或以当终身服丧，如是曾闵所能仅行，非凡人之所逮也。谓宜三年求之，不得乃制服居庐，祥禫而除。 
孔衍乖离论曰： 圣人制礼以为经常之教，宜备有其文，以辨彰其义。即今代父子乖离，不知自处之宜，情至者哀过於有凶，情薄者习於无别。此人伦大事，礼所宜明。谓莫测存亡则名不定，名不定不可为制，孝子忧危在心，念至则然矣。自然之情，必有降杀。故五服之章，以周月为节。况不闻凶，何得过之。虽终身不知存亡，无缘更重於三年之丧也。故圣人不别为其制也。 
御史中丞刘隗奏上： 诸军败亡失父母未知吉凶者，不得荣宫欢乐，皆使心丧。有犯，君子废，小人戮。 
东晋元帝建武元年，征南大将军王敦上言： 自顷中原丧乱，父子生乖，或丧灵客寄，奔迎阻隔。而皆制服，将向十载，终身行丧，非礼所许，称之者难，空绝娉娶。昔东关之役，事同今日，三年之后，不废婚宦。苟南北圮绝，非人力所及者，宜使三年丧毕，率由旧典也。 
太常贺循上尚书： 二亲生离，吉凶未分，服丧则凶事未据，从吉则疑於不存，心忧居素，盖出人情，非官制所裁也。右丞蔡谟引奔丧礼，有除丧而后归，则未有奔除服之文也。宜申明告下。若直据东关之事，非圣人所行，恐不足以释疑也。 循重议： 礼奔丧除而后归者，自谓丧葬如礼，限於君命者耳。若尸灵不收，葬礼不成，则在家与在远俱不得除也。况或必须求觅，以其丧礼待己而成者邪！若引以为义，未足以服人心也。直以祸难未销，不可终身居服，故随时立制，为之义断，使依东关故事，大将军上事，谓可从也。 帝告下曰： 若亡於贼难，求索理绝者，皆依东关故事，行丧三年而除，不得从未葬之例也。唯亲生离，吉凶未定，心忧居素，出自人情，如此者非官制所裁。普下奉行。 
中郎李幹自上：父母分迸，不知所在，今妻亡不婚，吉事不接。丞相王导上：幹情事难夺，可更选代。诏曰： 前敦、循所为，唯闻哀不得奔者作制。如李幹比，竟未决之，宜急议定。 
荀组表曰： 有六亲相失，及不知父母没地者，以未指得死亡之闻，没地处所，情虑无异。然以未审指的，希万一之存，未忍举哀，则有终身之戚，不涉吉事。或惟一身承一宗之重，传祖考遗体，无心婚娶，遂令宗祀绝灭於一人，又犯不孝莫大无后之罪。此实难处，然臣犹谓此非圣人不以死伤生之教也。西路粗通，义无音问，殡可知矣，但不了死地耳。如此之徒，宜以王法断之，令举哀制，服勤三年，凶不过三年，此近亡於礼者之礼也。 
诏曰： 组所陈，不知父母存亡者令行服。此於有情，其尚有疑。然要当详议此理，令可经通。不得以难安隐而直尔置之。皆一代事理，道所宜先明。 
杜夷议曰： 荀组难虑宗胤永绝，魂灵馁而莫祀，亦何可不念父母之或餬口於四方？或已死而不服，视死犹生也；或未死而服之，视生犹死也。恐视死犹生，贤於视生犹死也。且又死之与生，非意所度。春秋甲戌、己丑，陈侯鲍卒，信则传信，疑则传疑。谓此宜疑之，以避不敏。 
博士江泉议： 流迸离隔，便令行丧，按旧事未睹其例。昔宰咺致赗，春秋讥其豫凶事。子路赴卫，仲尼虽知必死，须使者至而哭之。然则吉凶事大，存亡应审。方今王道始通，各令寻求之理尽，乃后行丧，於礼未失。 
虞豫议曰： 子当越他境以求，其舟楫所经，人迹所至，可前而进，见难而退。若山川之险，非身所涉，虽欲没命，则孝道不全。宜废荣利之势，居憔悴之慼，此惨怛之行表，德义之所先也。 
征西司马王愆期议： 今虽父子分乖，存亡不定，昔宋岱与母离隔，吴平，其母尚存，推此，安可必其无冀乎？故先明授受不废，谓宜使婚宦及时也。 
孙绰议云： 三千之责，莫大於不祀之痛。必俟河清而婚，或有绝嗣之门矣。 
虞谭议曰： 诸失父母者，疑行服之制。以礼除丧而归，未奔者无不除之制。若废祭绝嗣，皆不可行。宜详条制，万代可述。 
蔡谟议： 父子流离，存亡未分，吉凶无问，人道不可终凶，宜制立权礼。其过盛年之女，可听许嫁；其男宜寻求，理极道穷，乃得聘娶。鲁文公以大祥之月纳币於齐，春秋善之，传曰 孝也 。今乖离之子，不废婚礼，而末俗多有欢宴之会，致贻讥议，以成疑惑。今慎行之士，莫知所从。求下礼官考详，永为典式。 
博士环济议云： 春秋之义，纳室养姑，承继宗祀。聘纳事在可许，仕进须俟清平。 
