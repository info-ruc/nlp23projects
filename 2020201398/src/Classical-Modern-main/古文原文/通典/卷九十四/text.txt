<strong>礼五十四沿革五十四凶礼十六</strong>
奔丧及除丧而后归制（周晋）
周制，奔丧之礼：始闻亲丧，以哭答使者，尽哀。问故，又哭尽哀。（亲，父母也。以哭答使者，惊怛之哀无辞也。问故，问亲丧所由也。虽非父母，闻丧而哭，其礼亦然也。）遂行，日行百里，不以夜行。（虽有哀戚，犹避害也。哭则遂行者，不为位也。）唯父母之丧，见星而行，见星而舍。若未得行，则成服而后行。（谓以君命有所为者也。成丧服，得行则行。）过国至境哭，尽哀而止。（感此念亲。）哭辟市朝。（为惊众也。）向其国境哭。（此斩縗者也。自是哭且遂行。）至於家，入门左，升自西阶，殡东西面坐，哭尽哀。敛发袒，（敛发袒者，去饰也。未成服者，素委貌深衣。已成服者，固自丧服矣。）降堂东，即位，西向哭，成踊。（已殡者位在下。）袭绖於序东，绞带。反位，拜宾，成踊。（袭，服衣也。不於来日又哭乃绖者，发丧已逾日，节於是可也。其未小敛而至，与在家同耳。不散带者，不见尸柩也。凡拜宾者就其位，既拜，反位哭踊。）送宾，反位。有宾后至者则拜之，成踊、送宾皆如初。众主人兄弟皆出门，出门哭止，阖门，相者告就次。（次，倚庐也。）於又哭，敛发袒成踊；於三哭，犹敛发袒成踊。三日成服，拜宾送宾皆如初。（三日，三哭之明日也。既哭，成其丧服，杖於序东也。）
奔丧者非主人，则主人为之拜宾、送宾。奔丧者，自齐縗以下，入门左，中庭北面哭，尽哀，免麻於序东，既位袒，与主人哭，成踊。（不升哭者，非父母之丧，统於主人也。麻亦绖带。）於又哭、三哭，皆免袒。有宾则主人拜宾、送宾。丈夫妇人之待之也，皆如朝夕哭位无变也。
奔母之丧，西面哭，尽哀，敛发袒，降堂东，即位西向哭，成踊，袭免绖於序东，拜宾送宾皆如奔父之礼。於又哭，不敛发。（为母，於又哭而免，轻於父也。其他则同。）
妇人奔丧，升自东阶，殡东西面坐，哭尽哀，东髽，即位，与主人拾踊。（妇人谓姑姊妹女子子也。东阶，东面阶也。妇人入者由闱门。东髽，髽於东序也。不髽於房，变於在室者也。去纚大紒曰髽。拾，更也。主人与之更踊，宾客之。）
奔丧者不及殡，先之墓，北面坐，哭尽哀。主人之待之也，即位於墓左，妇人墓右，成踊，尽哀。敛发，东即主人位，绖绞带，哭，成踊。拜宾，反位，成踊。相者告事毕。（主人之待之，谓在家者也。哭於墓，为父母则袒。告事毕者，於此后无事也。）遂冠归。入门左，北面哭尽哀，敛发袒，成踊。东即位，拜宾，成踊。宾出，主人拜送。有宾后至者则拜之，成踊，送宾如初。众主人兄弟皆出门，出门哭止，相者告就次。於又哭，敛发成踊；於三哭，犹敛发成踊。三日成服。於五哭，相者告事毕。为母所以异於父者，一敛发，其馀免以终事，他如奔父之礼。（一敛发谓归入门哭时也。）
齐縗以下不及殡，先之墓，西面哭尽哀，（不北面者，亦统於主人也。）免麻於东方，即位，与主人哭，成踊，袭。有宾则主人拜宾、送宾。宾有后至者，拜之如初。相者告事毕。遂冠归。入门左，北面哭尽哀，免袒成踊。东即位，拜宾成踊。宾出，主人拜送。於又哭，免袒成踊；於三哭，犹免袒成踊。三日成服。於五哭，相者告事毕。
闻丧不得奔丧，哭尽哀。问故，又哭尽哀。乃为位，敛发袒，成踊，袭，绖绞带，即位。拜宾，反位，成踊。宾出，主人拜送於门外，反位。若有宾后至者，拜之成踊，送宾如初。於又哭，敛发袒成踊；於三哭，犹敛发袒成踊。三日成服。於五哭，拜宾、送宾如初。
凡奔丧，齐縗望乡而哭，大功望门而哭，小功至门而哭，緦麻即位而哭。（奔丧哭亲疏远近之差也。）
若除丧而后归，则之墓，哭成踊。东，敛发袒绖，拜宾，成踊，送宾，反位，又哭尽哀，遂除。於家不哭。（东者，东即主人位，如不及殡者也。遂除，除於墓而归也。）主人之待之也，无变於服，与之哭，不踊。（无变於服，自若时服也。亦即位於墓左，妇人墓右也。）自齐縗以下所以异者免麻。
晋董勋答问： 或人问曰： 己在远闻丧，除服乃归，至家之礼云何？ 勋按奔丧礼，若除服而后归，先之墓，敛发袒绖，不制粗衣及杖也。哭尽哀，遂除於墓，归不哭也。家人待之自如常，不变服也。自齐縗以下，至墓哭，尽哀而归。若服未除而归，不及殡，先至墓。及归，敛发，如今人椎髻，以麻为幓头，免以布，阔一寸。或问曰： 己在远，初不闻丧，或日月已过乃闻，或至家乃闻，其礼云何？ 勋按奔丧礼，不及殡，先至墓，乃成服。檀弓曰 小功不税 。税者，丧与服不相当之言也。小功緦麻，在远闻丧，服制已过，但举哀而已，不复追服也。大功以上，闻丧日为始，不计死者初亡之日数也。若兄弟及从父兄弟大功以上降緦麻小功者，虽日月已过，乃以闻日为服制，亦不计初死之日数，以本亲重也。 
范坚答问： 周大功服既终，而奔赴云何？范云：未葬者反服而临丧，已葬者素服而之墓。 
士为所生母服议（两妾子相为附周晋）
周制，庶子在父之室，则为其母不禫。（郑玄曰： 妾子父在厌也。 王肃曰： 士庶子。 ）
晋解遂问司徒蔡谟曰： 庶子丧所生，嫡母尚存，不知制轻重？ 答云： 士之妾子服其母，与凡人丧母同。 
锺陵胡澹所生母丧，自嫡兄承统而嫡母存，疑不得三年，问范宣。答曰： 按礼，由命士以上，父子异宫，春秋传曰 大夫有侧室，士有二宗 ，皆斯之谓。是以庶子有母之丧，自居其室而遂其情。经载禀命为慈母，且犹三年，况亲所生乎！嫡母虽贵，然厌降之制，父所不及，妇人无专制之事，岂得引父为比而屈降支子也。 
谢奉问范汪云： 吾儿服所生，至今四月应大祥。礼云 庶子为其母无禫 ，如此当以四月下旬祥，逾月便除，居心丧邪？ 汪答： 礼自天子达於庶人也。 
虞君宾云： 从兄益子，昔遭所生丧，张帷为次，诸弟居庐，未知此何所依？今兄子先有周丧，今应緦麻。如即先服，则情重而无变；若释齐縗著緦麻，又是以轻夺重。又得称哀子以不？ 贺隰答云： 时人所行，皆是士礼。大夫庶子，父在以尊厌降其母。士贱，其庶子为母则不降。若士庶子一身，有君在堂，唯可杖，不得居庐称哀子也。 （不释齐縗緦麻兼丧之义也。）
徐邈答谢静云： 汉魏以来，通用士礼。庶子父在，为所生周，心丧三年。如诸侯大夫之子乃厌降，而近代所不行。夫为有子之妾緦，而妾有从夫之制。又两妾之子，依礼宜两相为庶母緦。 
庶子父在为出嫡母服议（晋）
晋徐邈答刘闰之问庶子服出嫡母，邈以经言出妻之子为母，明非所生则无服也。邈又答范甯问曰： 若但言出母，嫌妾子亦服，故言出妻之子，则非所生也。 
殷仲堪答宗氏庶子服出母： 按王贺以父在服齐縗周，父没不服。故以为父丧之服。父在齐縗周，本自心丧，终二十五月。今虽无服，当不应减三年之节也。 
为父后出母更还依己为服议（魏宋）
魏嘉平元年，魏郡太守锺毓为父后，以出母无主后迎还，辄自制服。郡丞武申奏云： 礼，出母与父母在为母周。记曰 为父后者无服 。按如记言，盖谓族别家异，自有主后者无服，非谓毓出母无緦麻之亲，还毓家者也。礼，姑姊妹女子子无主后者，不为降，哀其无继也。 
成洽难： 丧服传曰： 出妻之子为父后者，为出母无服。与尊者为体，不敢服其私亲也。 经为继父服者，亦父后者也。为父后服继父服，则自服其母可知也。出母之与嫁母俱绝族，今为嫁母服，不为出母服，其不然乎！经证若斯其谬耳。 
吴商答曰： 出母无服，此由尊父之命。嫁母，父不命出，何得同出母乎？为继父服者，为其父没年幼，随母再適，己无大功之亲，与继父同财共居，为筑宫庙，四时祭祀其先，此恩由继父，所以为服耳。且妾之无子，妾子之无母，父命为母子，则生事之如母，丧则服之三年，贵父命也。而今欲以出母同於嫁母，违废父命，岂人子所行，又引继父云经谬也？又出母之党无服，嫁母之党自应服之，岂可复同乎？ 
宋庾蔚之谓： 为父后不服出母，为废祭也。母嫁而迎还，是子之私情。至於嫡子，不可废祭。锺毓率情而制服，非礼意也。礼云继母从为之服，非父后者也。 
为人后为出母及出祖母服议（晋）
晋步熊问曰： 己出为人后而母在，后见出，应服不？己为人后，所后之母出，得与继母出同不？复与亲母同邪？父亡，己为祖后，祖母见出，服之云何？祖父亡与在，服之有异不？ 许猛答曰： 礼，为人后者，为所后者若子，则不应复服亲母出，以废所后者之祭也。为人后者若子，继母言如母，夫言若言如者，明其制如亲，其情则异也。继母如母，则异亲母。为人后者若子，母出，亦当异於亲子矣。为父后者不得服出母，则足明祖后。母子至亲无绝道，则非母子者，出则绝矣。是以经文不见出祖母之服。若苟无服，则无继祖存亡。 又问： 为人后者为母，出妻之子为母，皆至亲，何以有不杖邪？ 许猛云： 为人后者为父犹不杖，何嫌母乎！奉虽同於至亲，己出与母出，义则异也。 
为父后为嫁母及继母嫁服议（晋宋）
晋袁准云： 为父后犹服嫁母，据外祖异族，犹废祭行服，知父后应服嫁母。 据刘智云： 虽为父后，犹为嫁母齐縗，讫葬卒哭乃除，逾月乃祭。 按谯周云： 父卒母嫁，非父所绝，为之服周可也。 
又石苞问淳于睿曰： 闻嫁继亲凶讳，便制服，议者所难。以为父后者，不为出母服，嫁母犹出母也。或者以为嫁与见出异，不达礼意，虽执从重之义，而以废祭见讥，君为详正也。 睿答曰： 按礼檀弓：子思之母死於卫。柳若谓子思曰： 子圣人之后也，四方於子乎观礼，子盍慎诸？ 子思曰： 吾何慎哉！ 丧之礼如子。云子圣人之后，即父后也，如此经父卒为继母嫁者服而已。圣人之后为父后者，服嫁母也。二者分明，无可嫌。 
宋崔凯云： 父卒，继母嫁，从为之服，报。郑玄云： 尝为母子，贵终其恩也。 按王肃云： 若不随则不服。 凯以为 出妻之子为母 及 父卒，继母嫁，从为之服，报 ，此皆为庶子耳，为父后者皆不服也。传云 与尊者为体，不敢服其私亲 ，此不独为出母言，为继母发。继母嫁己随，则为之服，则是私也。为父后者，亦不敢服也。郑玄云 尝为母子，贵终其恩 ，不别嫡庶。王肃云 随嫁乃为之服 。此二议，时人惑焉。凯以为齐縗三年章 继母如母 ，则当终始与母同，不得随嫁乃服，不随则不服，如此者不成如母。为父后者则不服，庶子皆服也。 
庾蔚之谓： 王顺经文，郑附传说。王即情易安，於传亦无碍。继嫁则与宗庙绝，为父后者安可以废祖祀而服之乎！ 
为出继母不服议（后汉魏晋）
后汉郑玄答赵商问云： 继母而为父所出，不服也。 
魏王肃云 无服 。季祖锺云： 继母在，如母；出则为父所去，不服也。 
晋范宣曰： 夫继母之所以出者，非身有秽衅，则必犯逆於父，是以致此斥黜。恩不生己，义距於父，非恩非义，何以得服。 
河内从事史糜遗议曰： 夫礼缘人情而为之制，虽以义督亲，然实以恩断。按继母如母，谓其在父之室，事之犹母，见育犹子，故同之所生。齐服下章云 父卒，继母嫁，从为之服，报。 此明父在继母出则不服矣。继母出自他族，与己无名，徒以配父，有母之尊，亲抚养己，故亦丧之如母。及其出也，既不终养育之恩，又弃为母之名，若不从而见育，则不服亦其宜矣。 
继母亡前家子取丧柩去服议（晋宋）
晋束皙问： 有妇人再嫁为人继母而亡，前家子取母柩，父与之去，继子之服如何？ 步熊云： 当为服周，亡取去亦服周。 
宋庾蔚之谓： 子当以父服为正。父若服以为妻，则子亦应服之如母。若父与去而不服，则子宜依继母出不服也。 
出母父遗命令还继母子服议（晋宋）
晋傅玄曰： 征南军师北海矫公智父前取夹氏女，生公智后而出之。未几，重取王氏女，生公曜。父终之日，谓公智曰： 公曜母年少，必当更嫁。可迎还汝母。 及父卒，公智以告其母。母曰： 我夹氏女，非复矫氏妇也。今将依汝居，然不与矫氏家事。 夹氏来至，王氏不悦，脱縗绖而求去。夹氏见其如此，即还归夹舍。三年丧毕，王氏果嫁。夹氏乃更来。每有祭祀之事，夹氏不与。及公智祖母并姑亡，夹氏并不为制服。后夹氏疾困，谓公智： 我非矫氏妇，乃汝母耳，勿葬我矫氏墓也。 公智从其母令，别葬之。公智以父昔有命，母还，於是为服三年。公曜以夹氏母始终无顺父命，竟不为服。
博士刘喜云： 公智之父，弃夹纳王，其在户庭，尚为己配，苟有变悔，自由可也。还归夹氏，则他人矣，去就出处，各从所执，岂复矫父所得制乎？故出妻之礼，夫使人致曰： 某不敏，不能从而供粢盛，使某也敢告。 主人曰： 某子不肖，不敢避诛。 又曰 妇当丧而出则除之 。然则相与之礼，於是绝矣。 
少府刘克义以为： 父者子之天，违父与违天同。公曜父临亡，知其母无守志，故敕公智还其母，此为临亡情正虑审也。公曜幼小在此母怀抱，其见慈长以至成人，过於所生。而母之亡，哀不过啁噍之顷，衣不释采，食不损味，居处自若，古今未之有也。夫孝子事其亲，事亡若事存也。女子从人，出之则归，命之则反，上奉夫母以为姑，下育夫儿以为子，制矫氏之家政，修母氏之教命，而怡然无戚，言非我母也？ 
宋庾蔚之谓： 临亡使子迎母，自是申子之私情耳。此母自处不失礼，而子不用出母之服，非也。公曜不服，当矣。 
父卒继母还前亲子家继子为服议（晋宋）
晋挚虞决疑云： 父亡，服竟，继母还前亲子家，当为何服？此有问： 有夫妇生男女三人，遭荒乱离散，不知死生。母后嫁，有继子。后夫未亡，得亲子信，请就亲子家，后夫言可尔。后数年，夫亡，丧之如礼，服竟，随亲子去，别继子云： 我则为绝，死不就汝家葬也。 而名户籍如故。母今亡，继子当何服？服之三年则不来葬，服之周则无所嫁。 博士淳于睿等以为，当依继母嫁，从为服周。博士孙绰议曰： 父答虽有可尔之语，夫妻枕席相顺之意，固非决绝之辞也。继母丧父如礼，服竟之后，不还私家，逾岁历年，循养无二，母恩不衰。適见亲子，专自任意，无所关报，私随其志，绝亡夫，背继子，违三从正义，亦为大矣。今母虽不母，子何缘得计去留轻重而降之哉！夫五服有名，不可谬施。施之为出，出义不全；施之於嫁，嫁义不成。欲降服周，於礼何居？名在夫籍，私归亲子，丧柩南北，礼律私法，订其可知，便决降服。许令制周，颇在可怪。 博士弟子北海徐叔中难孙云： 以前问不立甲乙为名称，於议不便。今以母为甲，先夫为乙，后夫为丙，先子为丁，继子为戊。丙言可尔，必虑事宜，顺其至情，非虚欺也。临终不命，知死之后，制不在己故也。甲不重求，信之前言也。本有求还之计，去誓不还葬之辞。生则己不得养，死则不与己父同穴，就不成嫁，当为去母，附之於嫁，不亦宜乎？  
宋庾蔚之谓： 继母持服竟后乃去，不得谓之为遣；比之继母嫁，於情为安。 
父卒继母还前继子家后继子为服议（东晋宋）
东晋元帝大兴三年，淮南小中正王式继母先嫁有继子，后嫁式父。式父临终，继母求出，式父许有遗命。及式父亡，母制服积年，后还前继子家。及亡，与前夫合葬，式追服周。
国子祭酒杜夷议以为： 宰我欲减三年之丧，孔子谓之不仁。今王式不忍哀怆之情，率意违礼，服已绝之服，可谓观过知仁。伯鱼、子路亲圣人之门，子路有当除不除之过，伯鱼有既除犹哭之失。以式比之，亦无所愧。励薄之义，矫枉过正，苟在於厚，恕之可也。 
博士江泉议曰： 继父尝同居而后别者，继子犹制齐縗三月。按王式母之事式父，存则崇敬，妻道无愆；殁则制服，毕葬乃归。伉俪之义，大较为举，但不能遂居哀次，以此为失。方之继父，恩义为崇。式为人子，慎终志笃，岂忍以母节小阙而不行服哉！是以俯仰，宁从其重，今报以周，推心乃安。观过知仁，式近有也。昔季路服姊周而不除，仲尼抑而不贬，将君子以情恕物，谓式之所行，免於戾矣。 
太常曲陵公荀崧，丞、骑都尉萧轮议曰： 礼，继母嫁，从为之服，报。其犯出者无服。按式母之求去，式父之遣，并无名例。若以父母之过，非式所得言，及式奉亲尽礼，而母自求去者，过在母矣。式之追服，可谓过厚。若乃六亲有违，去就非礼，宜访之中正、宗老，非礼官所得逆裁。 
御史中丞卞壸议： 王式继母前嫁夫终，后嫁式父，式父终，持服葬讫，还前夫家。前家亦有继子，养至终，遂合葬於前夫。式为制出母周服。式辞以父临终，母求去，父许诺。就如其辞，必也正名，依礼为无所据。若父在与亡，臧否有命，明七出之责，则当存时受遣，告宗庙而弃之，无缘以绝义之妻，留家制服。若式父不及礼义，或以情相许，或疾在困乱，听去留自由者，为相要非礼。相要非礼，则存亡无所得从，式宜正之以礼。魏颗从其礼命，陈乾昔属其子尊己殉殡二婢子，尊己以非礼不从，春秋善之。况其母乎！礼，妇人三从。式母於夫，事生奉终，居丧以礼，非为既绝之妻；及亡制服，不为无义之妇。不绝之验，彰於制服；自去守节，非为更嫁。考行无绝於夫，离绝继在夫没之后。夫既没，是其从子之日，而式以为出母，此即何异子出其母！而使存无所从以居，没无所归以讬，寄命於他人之门，埋尸於无名之冢。若式父亡后，母寻没於式家，不可以出明矣。许诺之命一耳，以为母於同居之时，至没於前子之门，所处不同，而以为出母。母依前子，非为更嫁，日月远近，理不有异。礼，长子不为出母服，出继母又不应服。式长子也。又母非所生，不应服坦然，而式乃制服，明前绝无徵，违礼莫据，内愧於心，欲以诈眩视听，讬过厚以制饰非。寻其事情，考之礼正，义不容恕。式母再嫁，前后俱继，何慈於彼，不慈於此？受之者应有过礼之贬，出之者宜受莫大之责。式礼义之阙，发於事亲，伤孝敬之道，亏损时教，不可以居人伦铨正之任。式宜请议，即下禁止。 司徒扬州大中正陆晔、淮南大中正胡弘等并贬爵免官。
宋庾蔚之谓： 式父许后妻之请，是无相责之情，不得谓之为遣妻。制服依礼，葬毕乃还家，积年方就前家子，比之继嫁，不亦可乎！然式是长子，则不得服继嫁以废祭。 
大夫士为慈母服议（后汉晋）
后汉郑志： 赵商问郑玄曰： 慈母嫁，亦当为服如继母不？ 郑玄答： 慈母贱，何得如继母耶！  （蜀谯周云： 妾不得有继母名。慈母但慈己无父命者，不过小功也。 ）
晋崔谅父命妾祝抚养谅为子，祝亡，钜鹿公裴頠议，依礼服慈母如母。
刘智释疑： 或问曰： 丧服传云 妾之无子，妾子无母，父命为母子，是名慈母 。今一妾自有子，一子以无母，父命为母子，当如慈母服齐縗三年不？ 答曰： 父有两妾，一妾无子，一妾有二子，分其一子令为无子妾作子，不敢违父命也，而不得终为子之道。  
按谯周集图云： 丧服齐縗三年条曰： 慈母如母 ，父在为慈母，则条不见。今文载所说，慈於贵妾，父在齐縗周；慈於贱妾，父在大功九月。古文郑氏说，此主大夫士之妾子，父命为母子者也。大夫之妾子，以父在为母大功，士之妾子为母周矣。其大夫降爵一等，士无爵降例也，父卒皆伸。按经 大夫之妾子，父在为其母大功 ，不别贵贱。自非祖嫡，大夫以爵降一等，故妾之子从父例，降母一等。为大夫妾虽有贵者，不得体君，何得不为爵降。凡此之类，今文说不如古也。 
