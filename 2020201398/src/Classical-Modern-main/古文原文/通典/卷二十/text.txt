<strong>职官</strong>二
三老五更
三老五更，昔三代所尊也。（三者，道成於三，谓天、地、人也。老者，旧也，寿也。诗云： 方叔元老。 书称： 无遗我黄耇之言，则罔所愆。 五者，训於五品。更者，更也，五世长久，更相代，言其能以善道改更己也。故三老五更，皆取有道、妻男女完具者为之。郑玄曰： 老更互言之耳，皆老人更知三德五事者也。 蔡邕曰： 更，当为叟字之误也。 ）天子父事三老，兄事五更，亲袒割牲，执酱而馈，执爵而酳。三公设几，九卿正履，祝骾在前，祝饐在后。（骾音鲠。饐音咽。）使者安车輭轮，送迎至家，天子独拜於屏。其明日，三老诣阙谢，以其礼遇泰尊故也。
后汉明帝以李躬为三老，桓荣为五更。（躬、荣皆以二千石禄，养终其身。）安帝以鲁丕、李充为三老，灵帝又以袁逢为三老，赐以玉杖。（玉杖，长九尺，端以鸠为饰。鸠者，不咽之鸟，欲老人之不咽也。）
魏高贵乡公即位，幸太学，命王祥为三老，（祥字休徵。）郑小同为五更。（康成之孙。）祥南面几杖，以师道自居，天子北面乞言。祥陈明王圣帝君臣政化之要以训之，闻者莫不砥砺。
后魏孝文养老於明堂，以尉元为三老，（元字苟仁。）游明根为五更。（明根字远志。）帝再拜，三老肃拜。（郑众云： 但俯下手，今时撎拜是也。 撎音於志反，即今之揖也。）给三老上公之禄，五更元卿之禄。
后周武帝保定三年，诏以太傅、燕国公谨（于谨）为三老，赐延年杖。帝幸太学以食之。三老入门，皇帝迎拜门屏之间，三老答拜。有司设三老席於中楹，南向。太师、晋国公护升阶，设几於席。三老升席，南面，凭几而坐。大司寇、楚国公宁升阶，正舄。皇帝升，立於斧扆之前，西面。有司进馔，皇帝跪设酱豆，亲自袒割。三老食讫，皇帝又亲跪授爵以酳。有司彻讫，皇帝北面立，访道。三老乃起，立於席后。皇帝曰： 猥当天下重任，自惟不才，不知政治之要，公其诲之。 三老答曰 木受绳则正，后从谏则圣。自古明王圣主，皆虚心纳谏，以知得失，天下用安，惟陛下念之 云云。三老言毕，皇帝再拜受之，三老答拜，礼成而出。其馀历代皆无。
三公总叙（四辅二大附）
记曰： 虞夏商周有师、保，有疑、丞，设四辅及三公，（尚书大传曰： 古者天子必有四邻，前曰疑，后曰丞，左曰辅，右曰弼。天子有问无以对，责之疑；有志而不志，责之丞；可正而不正，责之辅；可扬而不扬，责之弼。其爵视卿，其禄视次国之君。 汉官仪曰： 仓颉作书，自环者谓之晻，背私者谓之公。 韩子曰： 背私曰公。鼎足三者，三光也。 ）不必备，唯其人。语使能也。 （语，言也。得能则用之，无则已，不必备其官。小人处其位，不如且阙。）故天子无爵，三公无官，参职天子，何官之称？天文三台，以三公法焉。（三台，星名。台，一作能。）伊尹曰： 三公调阴阳，九卿通寒暑，大夫知人事，列士去其私。 周成王作周官，曰： 立太师、太傅、太保，兹惟三公，论道经邦，燮理阴阳。（师，天子所师法；傅，傅相天子；保，保安天子於德义者。此惟三公之任，佐王论道，以经纬国事，和理阴阳。）少师、少傅、少保曰三孤。（此三官名曰三孤。孤，特也。言卑於公，尊於卿，特置此三人。）贰公弘化，寅亮天地，弼予一人。 （副贰三公，弘大道化，敬信天地之教，以辅我一人之治。）则三太，周之三公也，故不以一职为官名。（公，八命也。九命则分陕为二伯。）又以三少为孤卿，与六卿为九焉。（六卿，冢宰、司徒、宗伯、司马、司寇、司空也。周礼正义曰： 按婚义云三公九卿者，六卿并三孤而言九，其三公又下兼六卿。故传云司徒公、司马公、司空公，公各兼二卿。按顾命，太保领冢宰，毕公领司马，毛公领司空，别有芮伯为司徒，彤伯为宗伯，卫侯为司寇，则周时三公，各兼一卿之职，与古异矣。 又周礼王畿有六卿，每二卿则公一人，盖一公领二卿也。）舜之於尧，伊尹於汤，周公、召公於周，是其任也。（贾谊曰： 天子不喻於前圣之德，不知君民之道，不见礼义之正，诗书无宗，学业不法，太师之责也，古者齐太公职之。天子不惠於庶民，不礼於大臣，不中於折狱，无经於百官，不哀於丧，不敬於祭，不诚不信，太傅之责也，古者周公职之。天子处位不端，受业不敬，言语不叙，音声不中，进退升降不以礼，俯仰周旋无以节，此太保之责也，古者燕召公职之。天子燕业反其学，左右之习诡其师，荅诸侯，过大臣，不知文雅之辞，此少师之责也。天子居处出入不以礼，衣服冠带不以制，御器列侧不以度，采服从好不以章，忿悦不以义，与夺不以节，此少傅之责也。天子居燕私，安而易，乐而躭，饮食不时，醉饱不节，寝起早晏无常，玩好器弄无制，此少保之责也。 ）故周礼建外朝之法，左九棘，孤、卿、大夫位焉，群士在其后；右九棘，公、侯、伯、子、男位焉，群吏在其后；面三槐，三公位焉，州长众庶在其后。（树棘以为位者，取其赤心而外刺，象以赤心三刺也。槐，怀也，言怀来人於此，欲与之谋也。群吏，谓府史也。州长，乡遂之官。）三公一命衮，若有加则赐也，不过九命。（三公八命矣，复加一命，则服衮龙，与王者之后同，多於此则赐也，非命服也。虞夏之制，天子有日月星辰。周礼曰： 诸公之服，自衮冕而下，如王之服。 ）春秋九命作伯，尊公曰宰，言於海内无不宰统焉。或说司马主天，司徒主人，司空主土，是为三公。（韩诗外传曰： 故阴阳不和，四时不节，星辰失度，灾变非常，则责之司马；君臣不正，人道不和，国多盗贼，民怨其上，则责之司徒；山陵崩弛，川谷不通，五穀不殖，草木不茂，则责之司空。 ）
汉初，唯有太傅、太尉，后加置太师、太保、大司徒、大司空。（哀帝时，议以汉旧无司徒，故定三公之号曰大司马、大司徒、大司空。史记曰：公孙弘以春秋，白衣为天子三公。汉初因秦，置丞相，而弘为之，则丞相为三公矣。）王莽居摄，置四辅官。（初，王舜为左辅，甄丰为右弼，甄邯为后承。后又制以太师、太傅、国师、国将为四辅，位上公。大司马、大司徒、大司空为三公。）
后汉唯有太傅一人，谓之上公。及有太尉、司徒、司空，（光武初诏司徒司空二府去大，无称爵。）而无师保。（董卓盗为太师，非汉本制。）太尉公主天，（部太常、卫尉、光禄勋。）司徒公主人，（部太仆、鸿胪、廷尉。）司空公主地，（部宗正、少府、司农。）而分部九卿，（汉制，三公号称万石，其俸月各三百五十斛。风俗通云： 三公一岁共食万石也。 ）盖多以九卿为之。若天地灾变，则皆策免，自太尉徐防始焉。（后汉本制，日食、星流及大雨雹等灾变者，唯免太尉。自徐防为太尉，凡天地灾变，三公皆免。至魏黄初二年，始罢此制。）汉制，三公不与盗贼，若领兵入见，皆交戟义颈而前。（使虎贲执刃扶之也。魏武为司空，破张绣，入觐天子，亦行此制，汗流洽背，自此不复朝觐也。）朝臣见三公皆拜，天子御座即起，在舆为下。凡拜公，天子临轩，六百石以上悉会，直事卿赞拜，御史授印绶，公三让，然后受。至安帝时，三府任薄，选举诛赏，一由尚书，其灾眚变咎，则责免公台。灵帝临朝，始遣使者就长安拜张温为太尉，三公在外，自温始也。至献帝建安十三年，乃罢三公官。
魏初复置，与后汉同，（有太傅、太尉、司徒、司空。）然皆无事，不与朝政。（高柔上疏云： 今公辅之臣，民所具瞻。而置之三事，不使知政，非朝廷崇用大臣之义、大臣献可替否之谓也。 ）初封司空崔林为安阳亭侯。三公封列侯，自林始也。（林字德儒。裴松之曰： 汉封丞相已为荀悦所讥。魏封三公，其失同也。 ）黄初二年，又分三公户邑，封子弟各一人为列侯。末年增置太保。
晋武帝即位之初，以安平王孚为太宰，郑冲为太傅，王祥为太保，义阳王子初为太尉，何曾为司徒，荀顗为司空，石苞为大司马，陈骞为大将军，凡八公，同时并置。唯无丞相焉，时所谓 八公同辰，攀云附翼 者也。遂以太傅、太保为上公，论道经邦，燮理阴阳。无其人则阙，盖居者甚寡。（诸公品第一，食俸日五斛。太康二年，又给绢，春百疋，秋二百疋，绵二百斤。元康元年，给菜田十顷，田驺十人。立夏以后不及田者，食俸一年。又给虎贲二十人，持班剑。给朝车驾，安车黑耳。）其太尉、司徒、司空，自汉历魏，皆为三公。及晋迄於江左，相承不改。（上公、三公之制不改。）前代三公策拜，皆设小会，所以崇宰辅之制也。自魏末废而不行。至晋，拜石鉴（字林伯）为左光禄大夫，开府，领司徒，始有诏令会，遂以为常。（十六国姚泓僣号，受经於博士淳于岐。岐病，泓亲省疾，拜於床下。自是公侯见师傅皆拜。）
宋皆有八公之官，而不言为八公也。（宋志曰： 三公黄閤，前史无其义。按礼记云： 士韠与天子同，公侯、大夫则异。 郑玄注云： 士贱，与君同，不嫌也。 夫朱门洞启，当阳之正色也。三公之与天子礼秩相亚，故黄其閤以示谦，不敢斥天子，宜是汉旧制也。 韠音毕。）
齐时，三公唯有太傅。
梁有丞相、太宰、太傅、太保、大司马、大将军、太尉、司徒、司空、开府仪同三司等官，诸公及位从公开府者，亦置官属。
陈以丞相、太宰、太傅、太保、大司马、大将军并为赠官。三公之制，开黄閤，厅事置鸱尾。
后魏以太师、太傅、太保谓之三师，上公也。大司马、大将军谓之二大，太尉、司徒、司空谓之三公。
北齐皆有三师、二大、三公之官，并置府，其府三门，当中门黄閤，设内屏。三师、二大置佐吏，则同太尉府。
后周置六卿之外，又改三师官谓之三公，兼置三孤以贰之。（少师、少傅、少保。）而以司徒为地官，大司马为夏官，司空为冬官，如姬周之制，无复太尉、三师之号。宣帝又置四辅官。（以大冢宰越王盛为大前疑，蜀国公尉迟迥为大右弼，申国公李穆为大左辅，隋国公杨坚为大后丞。）
隋置三师，不主事，不置府僚，但与天子坐而论道。置太尉、司徒、司空，以为三公，参议国之大事，依北齐置府僚，无其人则阙。祭祀则太尉亚献，司徒奉俎，司空行扫除。其位多旷，皆摄行事。寻省府及僚佐，置公则坐於尚书都省。朝之众务，总归於台阁矣。炀帝即位，废三师官。
大唐复置三师，以师范一人，仪刑四海。置三公，以经邦论道，燮理阴阳，（祭祀则与隋制同。）并无其人则阙。天宝以前，凡三师官，虽有其位，而无其人。
太师
太师，古官。殷纣时，箕子为之。
周武王时太公，成王时周公，并为太师。周公薨，毕公代之。
秦及汉初并无，至平帝元始元年初置，以孔光居焉，金印紫绶，位在太傅上，太保次太傅。（孔光为太师，王莽为太傅。光常称疾，不敢与莽并。太后诏： 令太师无朝，赐灵寿杖。黄门令为太师省中坐置几，太师入省中用杖，赐食十七物。 十七物者，食具十七种物也。灵寿，木名。）汉东京又废。献帝初，董卓为太师，卓诛又废。
魏世不置。
晋初置三上公，以景帝讳师，故置太宰，以代太师之名，（晋书曰：惠帝太安元年， 以齐王冏为太师 。当时撰述者之误也。）秩增三司。（蜀李雄僣号，时范长生自西山乘素舆诣成都，雄拜长生为天地太师，封西山侯。）
后魏、北齐、后周、隋、大唐皆有之。（天宝以前，唯以其官赠仲尼及长孙祯、武士彟、窦毅、韦玄贞、张说、裴光庭而已。彟音忧缚反。）
太傅
太傅，古官。（傅，傅之德义也。）周成王时，毕公为太傅。
汉高后元年，初置太傅，金印紫绶。初用王陵，后省。八年复置，后省。哀帝元寿二年，复置，位在三公上。平帝以孔光为之。
后汉有太傅，上公一人，掌以善道，无常职。光武以卓茂为之，薨，省。明帝又以邓禹为之。（邓禹字仲华，以元功拜太傅，进见东向。又张禹字伯达，迁太傅，舍於宫中，太官进食，五日一归府。朝见特赞，与三公绝席。章帝以赵熹三世在位，为国元老，乃以为太傅。和帝即位，幼弱，以邓彪有高名，海内归仁，徵为太傅，百官总己以听之，恩宠之异，莫与为比。）其后，每帝初即位，辄置太傅，录尚书事，薨则省。（胡广注曰： 犹古冢宰总己之义。 ）桓帝践祚，已加元服，不复置傅，但令太尉胡广、司徒赵戒领尚书事。至灵帝，复以陈蕃为太傅，与广参录尚书事。（陈蕃志欲芟夷阉竖，以清本朝，世乱谗胜，用殒厥身。胡广代之，拱默而已。）
魏初置太傅，以锺繇为之。（锺繇字元常，迁太傅，有疾。时华歆亦以高年病，朝见，皆使乘轝上殿就坐。是后三公有疾，遂以为故事。）
晋宋金章紫绶，进贤三梁冠，介帻，绛朝服，佩山玄玉。
梁、后魏、北齐、后周及大唐皆有。
太保太保，古官。殷太甲时，伊尹为太保。
周成王时，召公为太保。
汉平帝元始元年，始用王莽为之。光武中兴，省。
魏初不置，末年始置太保，以郑冲为之。（冲，字文和。）位在三司上。
晋武初践祚，以王祥为太保，进爵为公，加置七官之职。太保，所以训护人主、导以德义者也。（汝南王亮为太宰，录尚书事，与太保卫瓘对掌朝政。又卫瓘为太保，以公就第，置长史、司马、从事、中郎掾属也。）章绶佩服冠秩与太傅同。
梁、后魏、北齐、后周、隋及大唐皆有之。（天宝以前，唯以其官赠窦季谋一人而已。）
太宰
太宰，於殷为六太，於周为六卿，亦曰冢宰。
周武时，周公始居之，掌建邦之治。
秦、汉、魏并不置。（平帝加王莽号曰宰衡。）
晋初，依周礼，备置三公。三公之职，太师居首，以景帝名师，故置太宰以代之，而以安平献王孚居焉。增掾属十人，盖为太师之互名，非周冢宰之任也。（何曾为太宰，朝会乘舆入朝，剑履上殿，如萧何、田千秋、锺繇故事。又安帝以太宰琅琊王德文不宜婴拂事务，以纡论道之重，可衮冕之服，绿盭绶，羽葆鼓吹。盭音戾。盭，绿也，以绿为质。盭，草名也，出琅琊平昌县，似艾，可染绶，因以为绶名。）
宋大明中，用江夏王义恭为之，冠绶服秩悉与太傅同。至齐以为赠。
梁初有之。至陈，又以为赠，有事则权兼之。
后魏初无。至孝庄时，以太尉上党王天穆为之，增置佐吏。
北齐无闻。
后周文帝又依周礼建六官，遂置天官大冢宰卿一人，掌邦治，以建邦之六典，佐皇帝治邦国。
自隋而无。
太尉
太尉，秦官。（月令曰： 孟夏，太尉赞杰俊。 自上安下曰尉，故武官咸以为号。）
汉因之。（应劭汉官谓太尉为周官，非也。郑玄注月令亦曰秦官。尚书中候云 舜为太尉 。束皙据非秦官，以此追难玄焉。刘昭曰： 纬候众书，贵尚神诡，出没隐显，动挟诞怪。太尉官实司天，虞舜作宰，璿衡赋政，当是据后位以书前职，非虞之实号也。太尉所职，即舜所掌，遂以同掌追称太尉，乃中候之误假，盖非官之为谬。康成渊博，自注中候，裁及注礼而忘舜位，岂其实哉！此是不发讥於中候，而正之於月令也。广微之诮，未探硕意。 ）金印紫绶，掌武事。汉文三年省，景帝三年复置，其尊与丞相等。（丞相卫绾病免。上议置丞相、太尉。藉福说田蚡曰： 上以将军为丞相，必让窦婴；婴为相，将军必为太尉。太尉、相尊等耳，又有让贤名。 蚡从之，皆如其谋。蚡音扶粉反。）五年，又省。元狩四年，更名大司马。（大司马说在本篇。）
后汉建武二十七年，复旧名为太尉公。每帝初即位，多与太傅同录尚书事，府门无阙。（论者云，王莽以大司马篡盗神器，故贬其阙。）掌四方兵事功课，岁尽，则奏其殿最而行赏罚。凡郊祀之事，掌亚献；大丧则告谥南郊。凡国有大造大疑，则与司徒、司空通而论之。国有过事，与二公通谏诤之。灵帝末，以刘虞为大司马，而太尉如故。自此则大司马与太尉始并置矣。（刘宠字祖荣，迁太尉，以日食免。又初第五伦为会稽太守，署郑弘为督邮，举孝廉。及弘为太尉，而伦为司空，位在下，每朝见，弘曲躬自卑。帝知其故，遂置云母屏风，分隔其间，由此以为故事。又陈蕃拜太尉，临朝叹曰： 黄宪若在，不敢先佩印绶。 后坐辟召非其人，策罢。）
魏亦有之。（王祥字休徵，为太尉。司马文王进爵为王，祥与司徒何曾、司空荀顗并诣王。顗曰： 相王尊重，今可相率而拜。 祥曰： 相国势位，诚为尊贵。然要是魏之宰相，吾等魏之三公，公王相去，一阶而已。班列大同，安有天子三公可辄拜人者耶？损魏朝之美，亏晋王之德，君子爱人以礼，吾不为也。 及入，何曾、荀顗遂拜，祥独长揖。文王谓祥曰： 今日然后知君见顾之重也。 ）
晋太尉进贤三梁冠，介帻，绛朝服，金章紫绶，佩山玄玉。若郊庙，冕服七旒，玄衣纁裳，七章。
宋制，武冠，山玄玉。
齐制，九旒。
后魏初，与大将军不并置。正光之后，亦皆置焉。
历代唯后周无，其馀皆有，悉为三公。
司徒
司徒，古官。少皞祝鸠氏为司徒。（司，主也。徒，众也。）
尧时，舜为司徒。
舜摄帝位，命离为司徒。
离玄孙之子曰微，亦为夏司徒。
周时，司徒为地官，掌邦教。（毛诗缁衣，美郑武公也。父子为周司徒，善於其职。）
秦置丞相，省司徒。
汉初因之。至哀帝元寿二年，罢丞相，置大司徒。
后汉大司徒主徒众，教以礼义。凡国有大疑大事，与太尉同。（蔡质汉仪曰： 司徒府与苍龙阙对，厌於尊者，不敢号府。 应劭曰： 此不然。丞相旧位在长安时，府有四出门，随时听事。明帝本欲依之，迫於太尉、司空，但为东西门耳。每国有大议，天子车驾亲幸其殿。 ）建武二十七年，去 大 ，为司徒公。（邓禹为大司徒，封侯，年二十四。灵帝卖官，廷尉崔烈入钱五百万，以买司徒，其拜日，天子亦临轩，时人谓烈为 铜臭 。）建安末为相国。
魏黄初元年，改为司徒。（华歆字子鱼，为司徒，家无担石之储。诏曰 司徒，国之俊老。今大官重膳，而司徒蔬食，甚无谓也 。特赐歆及妻、男等衣服。）
晋司徒与丞相通职，更置迭废，未尝并立。至永嘉元年，始两置焉。（王衍为司徒，东海王越为丞相，始两置也。陈骞为司徒，仰理万机，俯澄邦教。又王戎字濬冲，为司徒，高选长吏西曹掾，委任责成，常得无为。又蔡谟字道明，迁司徒，谟固让曰： 若我作司徒，将为后世哂，义不敢拜。 诏数十下，谟章表十馀上，陈以疾笃。帝临轩，自旦至申，而徵不至。公卿以蔡公傲无人臣之礼，奏送谟廷尉。谟率子弟诣阙稽颡，诏免为庶人。谟每叹曰： 若使刘王乔得南渡，司徒之美选也。 王乔名畴，少有重名。）
宋制：司徒金章紫绶，进贤三梁冠，佩山玄玉。掌治民事，郊祀则省牲，视涤濯，大丧安梓宫。凡四方功课，岁尽则奏其殿最而行赏罚，亦与丞相并置。
齐司徒之府，领天下州郡名数，户口簿籍。
梁罢丞相，置司徒，历代皆有。
至后周，以司徒为地官，谓之大司徒卿，掌邦教，职如周礼。
隋及大唐复为三公。
司空
司空，古官。（孔安国曰： 司空，主空土以居人。 空，穴也。古者穿土为穴以居人。）
少皞鸠氏为司空。
舜摄帝位，以禹为司空。（周礼正义曰： 禹自司空总百揆，乃分司空之职为共工。 虞书曰 垂作共工，益作朕虞 是也。）
禼玄孙之子曰冥，亦为夏司空。
殷汤以咎单为司空。
周礼，司空为冬官，掌邦事。凡营城起邑、复沟洫、修坟防之事，则议其利，建其功。四方水土功课，岁尽则奏其殿最而行赏罚。凡国有大造大疑，谏诤，与太尉同。
秦无司空，置御史大夫。
汉初因之。至成帝绥和元年，始更名御史大夫曰大司空。（初改为司空，议者又以县道官狱有司空，故复加为大司空，亦所以别小大之文也。）金印紫绶，禄比丞相。哀帝建平二年，复为御史大夫。元寿二年，复为大司空。（何武字君卿，为司空。事后母不笃，诏以其 举措烦碎，不合众心，孝声不闻，恶名流行。其上大司空印绶 。遂策免之。又彭宣字子佩，为大司空。而王莽为大司马，专权。宣上书曰： 三公鼎足承君，一足不任，则覆乱矣。臣老病，愿上印绶。 ）
后汉初为大司空。建武二十七年，去 大 ，为司空公。（第五伦字伯鱼，为司空。奉公不挠，言议果决，以贞白称。又张敏字伯达，为司空。行大射礼，陪位顿仆，策免。又陈宠为司空，府故事，以计吏至，时自公以下督属籍，不通宾客，以防交关。宠去籍通客，以明无所不受，论者大之。荀氏家传曰： 荀爽字慈明。董卓秉政，徵之，起岩穴，九十五日而为司空，时号为白衣登三公。 ）献帝建安十三年，又罢司空，置御史大夫。御史大夫郤虑免，不复补。（荀绰百官注曰： 献帝置御史大夫，职如司空，不领侍御史。 ）
魏初，又置司空，冠绶及郊庙之服与太尉同。（郑袤字林叔，为司空。天子临轩，遣就第拜授。袤谓使曰： 魏以徐景山为司空，徐公曰： 三公当上应天心，苟非其人，实伤和气。  固辞，见许。袤，莫侯反。）
宋制：进贤三梁冠，佩山玄玉。掌治水土，祠祀掌扫除乐器，大丧掌将校复土。
历代皆有之。至后周为冬官，谓之大司空卿。（掌邦事，以五材九范之徒，佐皇帝，富邦国。大祭祀行洒扫，庙社四望则奉豕牲。）
隋及大唐复为三公。（天宝十三年，策拜杨国忠为司空，其日雨土。）
大司马
大司马，古官也，掌武事。（司，主也。马，武也。）
少皞有鴡鸠氏为司马。（鴡音雎。）
尧时，弃为后稷，兼掌司马。
周时，司马为夏官，掌邦政。
项羽以曹咎、周殷并为大司马。（楚大司马景舍帅军伐蔡，蔡侯奉社稷而归之。楚发其赏，舍辞曰： 发诚布令而敌退，是王威也；相攻而敌退，是将威也，战而敌退，是众威也。臣不宜以众威受赏。 又司马穰苴本姓田，齐威王以古司马法而附穰苴，因号为司马穰苴。）
汉初不置。武帝元狩四年，初罢太尉，置大司马，以冠将军之号。（冠者，加於其上为一官也。霍光以大司马大将军辅政。武帝又令大将军、骠骑将军皆有大司马之号。）宣帝地节三年，置大司马，不冠将军，亦无印绶、官属。（霍禹为大司马，冠小冠，无印绶。）成帝绥和元年，初赐大司马金印紫绶，置官属，禄比丞相，去将军。哀帝建平二年，复去大司马印绶、官属，冠军如故。元寿二年，复赐大司马印绶，置官属，去将军，位在司徒上。（汉律：丞相、大司马、大将军，俸钱月六万。）始直云司马，议者以汉有军候千人司马官，故加 大 。王莽居摄，以汉乃无小司徒，而定司马、司徒、司空之号，并加 大 。
后汉光武建武二十七年，省大司马，以太尉代之，故常与太尉迭置，不并列。（吴汉为大司马，封无阳侯。）至灵帝末始置焉。
魏文帝黄初二年，复置大司马，以曹仁居之，而太尉如故。则太尉、大司马、大将军各自为官，位在三司上。（吴有左、右大司马。）
晋定令，亦在三司上。（晋诸公赞曰： 义阳王为太尉、大司马时，父孚为太宰，父子居上公，中代以来，未之有也。 又汝南王亮为大司马，正旦大会，乘车入殿。又陈骞为大司马，赐衮冕之服。）武冠，绛朝服，金章紫绶，佩山玄玉，与大将军同。
宋时唯元嘉中用彭城王义康为之，冠玉与晋同。
至齐以为赠。
梁时置官属。
陈以为赠。
后魏、北齐与大将军为二大，位居三师之下，三公之上。
后周以为夏官，谓之大司马卿。（掌邦政，以建邦国之九法，佐皇帝，平邦国，大祭祀掌其宿卫，庙社则奉羊牲。）自隋而无。
总叙三师三公以下官属
三师、（太师、太傅、太保，历代多有之。）一太、（殷建官有六太，其一曰太宰。自周以后，亦常有之。馀五太则无。）三公、（太尉、司徒、司空，历代有之。）二大、（大司马、大将军，历代亦有之。）诸位从公（诸将军及光禄大夫开府者，历代亦时有之。）官属等。（历代有置有省，亦多同说，所以不更各具本府，但依时代都言之。其大将军，自具本篇。）
汉有三师，而不见官属。以丞相为公，置司直、长史。后改丞相为司徒，则曰司徒司直、长史。（具宰相篇。）其太尉后改为大司马。绥和初，始置长史一人，掾属二十四人，御属一人，令史二十四人。改御史大夫为大司空，置长史，如中丞。（具御史大夫篇。）
后汉初，唯置太傅，有长史一人，掾属十人，御属一人。（不知何曹。）后置太师，董卓尝居之，盖自为也，而不见官属。太尉属官有长史一人，署诸曹事。（卢植礼注曰： 如周小宰。 ）掾史属二十四人、（分主二千石长吏迁除、民户、祠祀、农桑、奏议、辞讼、邮驿、转运、盗贼、罪法、兵、货币、盐铁、仓穀等事。）黄閤主簿、（省录众事，掌閤下威仪。）记室令史、（掌上章奏报。后汉末，陈琳、阮瑀皆为曹公记室，军国书檄皆所作。）御属。（掌为公卿閤下威仪。）司徒属官有长史一人，掾属三十一人，令史及御属三十六人。（正曰掾，副曰史。陈宠辟司徒鲍昱府。是时三府掾属专尚交游，以不肯亲事为高。宠独勤心物务，转为辞曹，专掌天下狱讼。时司徒辞讼，久者数十年，事类溷错，易为轻重。宠为昱撰辞讼比七卷，决事科条，皆以事相从。昱奏上之，其后公府奉以为法。）司空属官：长史一人，掾属二十九人，令史及御属三十二人。（正曰掾，副曰属。汉书注云：公府掾比古元士三命者也。或曰：汉初，掾史辟皆上言之，故有秩，皆比命士。其所不言，则为百石属，其后皆自辟除，故通为百石云。）其大司马属官并同前汉。
魏置太傅、太保，而不见官属。太尉、司徒、司空有长史、司马、从事中郎、正行参军。大司马亦有正行参军也。
晋有太宰、太傅、太保。唯杨骏为太傅，增祭酒为四人，掾属二十人，兵曹为左右也。（杨骏辅政，引潘岳为太傅主簿。初，谯人公孙宏客於河阳，岳待之甚厚。及骏诛，宏为楚王玮长史，凡骏纲纪皆从坐，同署主簿已被戮。宏言於玮，谓岳为假吏，故得免。）太宰、太保官属不见。太尉、司徒、司空并有长史、司马。太尉虽不加兵者，吏属皆绛服。泰始三年，又置太尉军参军六人，骑司马五人，官骑十人。而司徒加置左长史，掌差次九品，铨衡人伦，冠绶与丞相长史同。主簿、左右东西曹掾各一人，若有所循行者，增置掾属十人。（武帝时，司徒奏州郡农桑未有赏罚之制，宜遣掾属循行。诏遂使司徒督察州郡播殖。若有所循者，增掾属十人。又温峤请司徒置田曹掾，州一人，劝课农桑。）初，王浑（字玄冲）迁司徒，仍加兵。浑以司徒文官，主吏不持兵，持兵乃吏属绛衣，自以非是旧典，皆令皂服，论者美其谦而识礼。司空府加置导桥掾一人，馀略同后汉。咸宁初，诏以前太尉府为大司马府，增置祭酒二人，帐下司马、官骑、大车、鼓吹，左右光禄、光禄三大夫。开府者皆为位从公，品秩、俸赐、仪制与诸公同。加兵者增置司马一人，从事中郎二人，（刘琨为司空，以卢谌为从事中郎。）主簿、记室督各一人，舍人四人，兵、铠、士曹，营军、刺奸、帐下都督、外都督、令史各一人。（主簿以下、令史以上皆绛服。）司马给吏卒如长史，从事中郎给侍二人，主簿、记室督各给侍一人。其馀临时增崇者，则褒加各因其时为节文，不为定制。（其祭酒掾属，白盖小车七乘，轺车施耳后户、皂轮犊车各一乘。自祭酒以下、令史以上皆皂零辟朝服。）其为持节都督者，增参军为六人，其馀如常加兵公制。（孙楚字子荆，为佐著作郎，参石苞骠骑军事。楚既负其才气，颇侮易苞。初至，揖曰： 天子命我参卿军事。 初，参军不敬府主，楚既轻苞，遂制施敬，自楚始也。）
宋有太傅、太保、太宰、太尉、司徒、司空、大司马，诸府皆有长史一人，将军一人。又各置司马一人，而太傅不置。长史、掾属亦与后汉略同。自江左以来，诸公置长史、仓曹掾、户曹属、东西閤祭酒各一人，主簿、舍人二人，御属二人，令史无定员。领兵者置司马一人，从事中郎二人，参军无定员；加崇者置左右长史、司马、从事中郎四人，掾属四人，则仓曹增置属，户曹置掾。加崇极於此也。其司徒府若无公，唯省舍人，其府常置，其职僚异於馀府，有左、右长史，东、西曹掾属，馀则同矣。馀府有公即置，无则省。
齐有太宰、大司马，并为赠官，无僚属。太尉、司徒、司空，是为三公。特进，位从公。诸开府仪同三司，位从公。开府仪同，如公。凡公督府置佐：长史、司马各一人，谘议参军二人。诸曹有录事，功曹，记室，户曹，仓曹，中、直兵，外兵，骑兵，长流，贼曹，城局，法曹，田曹，水曹，铠曹，集曹，右户十八曹。城局曹以上署正参军，法曹以下署行参军，各一人。其行参军无署者，为长兼员。其公府佐吏，则从事中郎二人，仓曹掾、户曹属、东西閤祭酒各一人，主簿、舍人、御属二人。加崇者，则左右长史四人，中郎、掾属并增数。其未及开府，则置府亦有佐吏，其数有减。小府无长流，置禁防参军。初，晋令公府长史著朝服，自宋大明以来著朱衣。（齐王俭为司徒左长史，请依晋令复旧制，不著朱衣，时议不许。又曰：王秀之常云： 位至司徒左长史，可以知止足矣。 又陆慧晓为司徒右长史，谢朏为左长史，府公竟陵王子良谓王融曰： 我府二上佐，前代谁可比？ 融曰： 两贤同时，未有前例。 朏，滂佩反。）
梁武受命之初，官班多同宋齐之旧。有丞相、太宰、太傅、太保、大司马、太尉、司徒、司空、开府仪同三司等官。诸公及位从公开府者置官属，有长史、司马、谘议参军、掾属、从事中郎、记室、（建安王为雍州刺史，表求管记，乃以江革为征北记室参军。革弟观又为参军兼记室。任昉曰： 文房之任，总卿兄弟。 故历代皆为文士之华选云。）主簿、列曹参军、行参军、舍人等官。其司徒则有左、右二长史，（褚球字仲宝，为司徒右长史，加貂。台佐加貂，自球始也。）又增置左西掾一人，自馀僚佐，同於二府。有公则置，无则省。而司徒无公，唯省舍人，馀官常置。开府仪同三司，位次三公，左右光禄大夫优者则加之，同三公，置官属。
陈三师、二大并为赠官，而无僚属。其三公有府长史、司马、谘议参军、从事中郎、掾曹属、主簿、祭酒、录事、记室、正参军、板正参军。
后魏三师无官属。后又置太宰，以元天穆为之，增置佐吏。三公及二大并有长史，司马，谘议参军，从事中郎，掾属，主簿，录事参军，功曹，记室、户曹、中兵等参军，诸曹行参军，祭酒，参军事，长兼行参军，督护。（其太尉、司徒与二大属官阶同。唯司空府官每降一阶。）
北齐三师、二大、三公各置长史，司马，谘议参军，从事中郎，掾属，主簿，录事，功曹，记室、户曹、仓曹、中兵、外兵、骑兵、长流、城局、刑狱等参军事，东西閤祭酒及参军事，法、墨、田、水、铠、集、士等曹行参军，兼左户右户行参军，长兼行参军，参军，督护等员。（司徒则加左、右长史。）长史、（主吏。）司马、（主将。）舍人，（主閤内事。）皆自秦官也。从事中郎、（从事中郎，汉末官也。陈汤为大将军王凤从事中郎，在主簿上，所掌秩与长史同。）掾属、（主诸曹事。）主簿、（所主与舍人同，祭酒所主亦同。）令史，（主诸曹文书。）此皆自汉官也。（陈汤为大将军王凤从事中郎是也。）御属、参军自后汉也。（孙坚参骠骑军事是也。参军所主与掾属同。）其仪同三司加开府者，亦置长史以下官属，而减记室、仓、城局、田、水、铠、士等七曹，各一人。（其品亦下三公府一阶。其三师、二大佐吏，则同太尉府也。）
后周以太师、太傅、太保为三公，而不见僚属。
隋三师亦不见官属。而三公依北齐置府僚，后省府及僚佐。置公则坐於尚书都省。朝之众务，总归於台阁。
大唐三师、三公并无官属。
