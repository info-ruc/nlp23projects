<strong>职官五</strong>
尚书下
吏部尚书
（侍郎郎中、员外郎司封郎中、员外郎司勋郎中、员外郎考功郎中、员外郎）
周礼天官，太宰掌建邦之六典，以佐王理邦国。（变冢言太者，进退异名也。百官总焉，则谓之冢宰；列职於王，则谓之太宰。宰，主也。建，立也。邦，理王所居之邦国。佐犹助也。周公居摄，而作六典之职，以佐王理邦国。汉成帝初，分尚书置四曹，盖因事设员，以司其务，非拟於古制也。至光武，乃分为六曹。迄於魏晋，或五或六，亦随宜施制，无有常典。自宋齐以来，多定为六曹，稍似周礼。至隋六部，其制益明。大唐武太后遂以吏部为天官，户部为地官，礼部为春官，兵部为夏官，刑部为秋官，工部为冬官，以承周六官之制。若参详古今，徵考职任，则天官太宰当为尚书令，非吏部之任。今吏部之始，宜出於夏官之司士云。）又夏官之属有司士下大夫二人，掌群臣之版，（古书版为班，班书或为版。版，名籍也。）岁登下其损益之数，（谓用功过黜陟者。）辨其年岁与其贵贱，（年数多少，知其老少。）周知邦国都家县鄙之数，卿、大夫、士、庶子之数，以诏王理，（告王所当进退。）以德诏爵，（有贤者之德，乃诏以爵。）以功诏禄，（理有功勋，后告以禄。）以能诏事，以久奠食。（能者事成乃食之。王制曰： 论定然后官之，任官然后爵之，位定然后禄之。 奠音定。）汉成帝初置尚书，有常侍曹，主公卿事。后汉改为吏曹，主选举、祠祀，后又为选部。（灵帝以梁鹄为选部尚书。）魏改选部为吏部，主选事。（陈群为尚书，延康元年，群始建九品官人之法，拜吏部尚书。又毛玠字孝先，为吏部尚书，无敢好衣美食者。魏武叹曰： 孤之法不如毛尚书。 吴暨艳字子休，为选曹尚书，性峭厉，好清议。当时郎署混浊，多非其人，欲区别贤愚，弹射百寮，覈选三署，皆贬高就下，降减等数。其居位贪鄙、志节污卑者，皆以为军吏，置营府以处之。故惋愤声积，竞言艳用私情，爱憎不由公理，艳坐自杀。）晋与魏同。（山涛为吏部尚书，用人皆先密启，然后公奏，举无失才，凡所题目，终始如其言。唯用陆亮，寻以贿败。启事曰： 臣欲以郤诜为温令。 诏可。寻又启曰： 访闻诜丧母不时葬，遂於所居屋后假葬，有异同之议，请更选之。 诏曰： 君为管人伦之职，此辈应为清议，与不便当裁处之。 江霦字思玄，三为选官，始为吏部郎，迁侍中、吏部尚书、仆射。世说曰： 锺会见王戎、裴楷总角，曰： 裴楷清通，王戎简要，后二十年，此二贤当为吏部尚书，冀尔时天下无复滞才。  刘聪僣号，省吏部，置左右选曹。石勒时，又置左右执法郎，典定士族，副选举之任。霦音彬。）宋时吏部尚书领吏部、删定、三公、比部四曹。孝武不欲威权在下，大明二年，分吏部尚书，置二人以轻其任，而省五兵，后还置一吏部尚书。顺帝昇明元年，又置五兵尚书。晋宋以来，吏部尚书资位尤重。（宋时，徵豫章太守蔡廓为吏部尚书。廓至，谓左丞傅隆曰： 选皆出我乎？ 隆言之执政。徐羡之曰： 黄门以下，专以相委；过此则与众参之。 廓闻之曰： 我不能为徐羡之署纸尾。 遂不就。选案黄纸，录尚书与吏部尚书连名，故云 署纸尾 。又庾炳之为吏部尚书，通货贿。吏部令史钱泰能琵琶，主客令史周伯齐善歌，诣炳之宅谘事，因留宿。尚书旧制，令史谘事，不得停外，虽有八座命亦不许。为所司奏，免官。）梁陈亦然。（梁萧子显为吏部尚书，性凝简，负才气，见九流宾客，不与交言，但举扇一挥而已，衣冠窃恨之。又谢览字景涤，朏弟约之子，自祖至孙，三世居选部，时以为荣。又王泰字仲通，为都官尚书，能接人士，皆愿其居选官。顷之，为吏部尚书，衣冠倾属。又谢举字言扬，迁掌吏部。举祖庄，宋代再典选。至举又三为此职，前代未有。）后魏、北齐吏部统吏部、（掌褒崇、选补。）考功、主爵三曹。（自洛阳迁邺以后，掌大选知名者数四。文襄帝少年高明，所蔽也疏；袁叔德沈密谨厚，所伤者细；杨愔风流辨给，取士失於浮华。唯辛术为尚书，性尚贞明，擢士以才以器，循名责实，新旧参举，管库必擢，门阀不遗，前后铨衡，术最为折衷，甚为当时所称。）后周有吏部中大夫一人，（掌群臣及诸子之簿，辨其贵贱与其年岁，岁登下其损益之数。依六勋之赏，颁禄之差。）小吏部下大夫一人，（掌贰吏部之事。）领司勋上士等官，属大司马。隋吏部统吏部、主爵、司勋、考功四曹。（牛弘为吏部尚书，其选举先德行而后文才，所进用多称职。吏部侍郎高孝基，鉴赏机悟，清慎绝伦，然爽俊有馀，迹似轻薄，时宰多以此疑之，唯弘深识其真，推心委任，隋之选举，於斯为最。又曰：卢恺摄吏部尚书，何妥奏苏威阴事，恺相连。谳司奏恺曰： 房恭懿者，尉迟迥之党，不当仕进。威恺二人曲相荐达，累转为海州刺史。又吏部参选者甚多，恺不即授官，皆作色而遣。威有从父弟彻、肃二人，徵诣吏部，彻文状后至而先任用，肃左足挛蹇，才用无算，恺以威之故，而授朝请郎。 文帝怒曰： 恺敢将天官为私惠！ 乃除名为庶民。自后周以降，选无清浊，及恺摄吏部，与薛道衡、陆彦师等甄别士流，故涉党固之谮，遂及於此。）大唐龙朔二年，改吏部尚书为司列太常伯，咸亨初复旧。光宅元年，改吏部为天官，神龙元年复旧。天宝十一年，改为文部，（至德初复旧。）掌文官选举，总判吏部、司封、司勋、考功四曹事。旧令班在侍中、中书令上，开元令移在侍中、中书令下。尚书六曹，吏部、兵部为前行，户、刑为中行，礼、工为后行，其官属自后行迁入二部者以为美。自魏晋以来，凡吏部官属，悉高於诸曹，其选举皆尚书主之。自隋置侍郎，贰尚书之事，则六品以下铨补，多以归之。大唐自贞观以前，尚书掌五品选事。（贞观二十二年二月，文部侍郎卢承庆兼检校兵部侍郎，仍知五品选事。承庆辞曰： 五品选事，职在尚书，臣今掌之，便是越局。 太宗不许，曰： 朕今信卿，卿何不自信也。 由此言之，即尚书兼知五品选事明矣。）至景龙中，尚书掌七品以上选，侍郎掌八品以下选。至景云元年，宋璟为尚书，始通其选而分掌之，因为常例。开元以前，诸司之官兼知政事者，午前议政於朝堂，午后理务於本司。自开元以来，宰相员少，资地崇高，又以兵吏尚书权位尤美，而宰臣多兼领之，但从容衡轴，不自铨综，其选试之任皆侍郎专之，尚书通署而已，遂为故事。或分领其事，则列为三铨，（四年六月饬，其员外郎、御史并馀供奉官，直进名饬授，自此不在吏部。）尚书掌其一，侍郎分其二。（尚书所掌，谓之尚书铨；侍郎所掌，其一为中铨，其一为东铨。各有印。）
侍郎二人。（隋炀帝置，说在历代郎中篇。凡六司侍郎，皆贰尚书之事。吏部初置一员，总章元年加一员。龙朔二年改为司列少常伯，咸亨元年复旧。分掌选部流内六品以下官，是为铨衡之任。凡初仕进者，无不仰属焉。当选集之际，势倾天下，列曹之中，资位尤重。初，隋世高孝基为吏部侍郎，房玄龄、杜如晦与选，孝基时加赏异，后以为知人。大唐文皇帝永徽时，马载、裴行俭为吏部侍郎，贞观以来，最为称职。又邓玄挺为此官不称职，甚为时谈所鄙。常患消渴，选人因号为 邓渴 ，坐此迁澧川刺史，有能名。武太后重拜为天官侍郎，其弊愈甚。又以许子儒为之，子儒不以藻鉴为意，其补官悉委令史勾直，时曰平配。后崔玄暐为之，介然自守，绝於请谒，为执政者所忌，转文昌左丞，选司令史乃设斋自庆，武太后闻之，复拜为天官侍郎。）
郎中二人。（汉魏以来，尚书属或有侍郎，或有郎中，或曰尚书郎，或曰某曹郎，或则两置，或为互名，虽称号不同，其职一也，皆今郎中之任。山公启事曰： 吏部郎主选举，宜得能整风俗、理人伦者。 又曰： 吏部郎以碎事日夜相接，非但当正己而已，乃当能正人，不容秽杂也。 乃以议郎杜默为之。齐谢朓为吏部郎，上表三让，说在历代郎官篇。又王俭为吏部郎，专断曹事。又陆慧晓字叔明，为吏部郎。吏部都令史历政以来，咨执选事。慧晓任己独行，未尝与语。帝遣左右以事诮问之，慧晓曰： 六十之年，不复能谘都令史为吏部郎也。 梁顾宪之字士思，为吏部郎。初，其祖觊之尝为吏部，於庭植嘉树，谓人曰： 吾为宪之种耳。 至是，宪之果为此官。然自过江，吏部郎不复典大选。又王亮字奉叔，为吏部郎，铨序著称。及后为吏部尚书，拘资次而已，当代谓为不能。又任昉为吏部郎，参掌大选，居职不称，转御史中丞。又职官录曰： 梁吏部郎旧视中丞，迁侍中。 又陈吏部郎中秩六百石。后魏孝文帝欲创革旧制，选置百官，谓群臣曰： 为朕举一吏部郎，给卿三日假。 寻曰： 朕已得之矣。 乃徵崔亮为之。亮字敬儒，自参选事，垂将二十年，廉慎明决。尚书曰： 非崔郎中，选事不办。 又曰：韦玚为吏部郎，性贪婪，鬻卖官吏，皆有定价。隋初，诸曹郎皆谓之侍郎。炀帝三年，置六司侍郎，后遂改诸曹侍郎但曰郎。其吏部郎改为选部郎。国初，复为选部郎中，武德二年，选部郎中郑元毓以赃犯处极刑是也。五年，改为吏部郎中。龙朔二年，改为司列大夫，咸亨元年复旧。掌选补流外官，谓之小铨，并掌文官名簿、朝集、禄赐、假使并文官告身，分判曹事。）员外郎二人。（隋开皇六年，置吏部员外郎一人。炀帝三年，改为选部承务郎。武德三年复旧。加置一人，一员判废置，一员判南曹，起於总章二年，司列少常伯李敬玄奏置。未置以前，铨中自勘责。故事，两员转厅，至建中元年，侍郎邵说奏，各挟阙替。南曹郎王鋗以后，遂不转厅。贞元十一年闰八月，侍郎杜黄裳奏请准旧例转厅。初，武太后载初元年，又加一员，圣历二年八月省。开元十二年四月，饬兵吏各专定两人判南曹，寻卻一人判。贞元元年九月，又以两人判，至十二年闰八月，又卻一员判。）
司封郎中一人。（左传曰：晋文公 作执秩以正其官 。注云： 执秩，主爵秩之官。 汉尚书有封爵之任，而无其官。故后汉书曰： 冯勤字伟伯，光武以为郎中，给事尚书，使典诸侯封事。勤量功次轻重，国土远近，地势丰薄，不相逾越，莫不厌伏焉。自是封爵之制，非勤不定。 晋尚书有左右主客曹。北齐河清中，改为主爵，置郎中一人，属吏部，主封爵之事。隋初为主爵侍郎，炀帝改为主爵郎。武德初，为主爵郎中，龙朔二年，改为司封大夫，咸亨元年复旧。光宅元年，改为司封郎中，掌封爵、皇之枝族及诸亲、内外命妇告身及道士、女冠等。天宝八载十一月，饬道士、女冠籍每十载一造，永为常式。至德二年十一月，饬道士、女冠等宜依前，属司封曹。）员外郎一人。（隋文帝置。炀帝改为主爵承务郎。武德初，为主爵员外郎。其后，曹改而官不易。）
司勋郎中一人。（周礼夏官有司勋上士，掌六乡赏地之法。历代无闻。至后周。吏部有司勋上士一人，掌六勋之赏，以等其功，如古之主爵。隋文帝置司勋侍郎，炀帝改为司勋郎。永徽五年十二月四夜，司勋库失火，甲历并尽。龙朔二年，改为司勋大夫，咸亨初复故。掌校定勋绩、论官赏勋、官告身等事。）员外郎二人。（隋文帝置，炀帝改为司勋承务郎。武德初，为司勋员外郎。）
考功郎中一人。（汉元帝时，京房作考功课吏之法，然其职不在尚书。至光武，改尚书三公曹，主岁书考课，课诸州郡。魏尚书有考功、定课二曹。宋元嘉三十年，又置功论郎，并其任也。例在吏部郎中篇。后魏考功郎掌考第、孝秀。北齐考功郎中亦掌考第及孝秀贡士。隋文帝置考功侍郎，炀帝改为考功郎。武德初复为考功郎中，龙朔二年，改考功为司绩，咸亨初复旧。掌考察内外百官及功臣家传、碑、颂、诔、谥等事。）员外郎一人。（隋文帝置，炀帝改为考功承务郎。武德初，复为考功员外郎。其后，曹改而官不易。武德旧令，考功郎中监试贡举人，贞观以来，乃以员外郎专掌贡举省郎之殊美者。至开元二十四年，移贡举於礼部，而考功员外郎分判事而已。）
户部尚书
（侍郎郎中、员外郎度支郎中、员外郎金部郎中、员外郎仓部郎中、员外郎）
周礼地官，大司徒之职，掌建邦之土地之图，与其人民之数。（按今户部之职与地官之任，虽亦颇同，若徵其承受，考其沿袭，则户部合出於度支。度支，主计算之官也。算计之任，本出於周礼天官之司会云。）又太宰之属有司会，以九贡之法致邦国之财用，以九赋之法令田野之财用，以九功之法令民职之财用，以九式之法均节邦之财用，掌国之官府郊野县都之百物财用，凡在书契版图者之贰，以逆群吏之治，而听其会计。（逆谓受而钩考之，可知得失多少。）汉置尚书郎四人，其一人主财帛委输。至魏文帝，置度支尚书寺，专掌军国支计。吴有户部，（吴孙休初即位，户部尚书阶下读奏。）而晋有度支，（晋当阳侯杜元凯为度支尚书，内以利民，外以救边，备物置用，以济当时之益者五十馀条。又张华为度支尚书，量计运漕，决定庙算。）皆主算也。宋齐度支尚书领度支、金部、仓部、起部四曹。梁亦有之。后魏度支亦掌支计。（崔亮为度支尚书，经营费用，岁减亿计。）北齐度支统度支、（掌计会，凡军国损益、供粮廪等事。）仓部、左户、（左户，掌天下计帐、户口。）右户、（掌天下公私田宅租课。）金部、库部六曹。后周置大司徒卿一人，如周礼之制。其属有民部中大夫二人，掌承司徒教，以籍帐之法，赞计人民之众寡。隋初，有度支尚书，则并后周民部之职。（汉成帝初置尚书，有民曹，主凡吏民上书，悉经此曹理之。后汉光武改民曹主缮修功作、盐池苑囿。魏置左民尚书，晋惠帝又加置右民尚书。至於宋齐梁陈，皆有左民尚书。而后魏有左民、右民等尚书，多领工官，非今户部之例。而梁陈兼掌户籍，此则略同。自周隋有民部，始当今户部之职。）开皇三年，改度支为民部，统度支、民部、金部、仓部四曹，国家修隋志，谓之户部，盖以庙讳故也。（炀帝时，韦冲为民部尚书。又武德二年，隋民部尚书萧瑀为相府司录。）大唐永徽初，复改民部为户部，庙讳故也。（太宗在位，诏官号人名及公私文籍有 世  民 两字不相连者，并不讳。至高宗始讳之。）显庆元年，改户部为度支。龙朔二年，改度支尚书为司元太常伯。咸亨元年，复为户部尚书。初，户部居礼部之后，武太后改置天地四时之官，以户部为地官，由是遂居礼部前。神龙元年，复改地官为户部，总判户部、度支、金部、仓部事。
侍郎二人。（盖周官小司徒中大夫，颇同其任。后周依周官。今侍郎，则隋炀帝置民部侍郎。大唐因之，后改曰户部。龙朔二年，改为司元少常伯。咸亨元年，复为户部侍郎。他时曹名或改，而官号不易。旧制一员，长安四年加一员，神龙元年减，二年复加。）
郎中二人。（汉尚书郎一人主户口、垦田。吴时张温为尚书户曹郎。魏有民曹郎。晋分为左、右民曹。宋齐以下，或为左民，或为左户。后魏有户部郎。北齐有左、右民曹，例在户部郎中篇。隋初为户部侍郎，炀帝除 侍 字，隋末改为民部郎。武德初，为民部郎中。龙朔二年，改郎中为大夫，咸亨元年复旧。他时曹名或改，而官号不易。掌户口、籍帐、赋役、孝义、优复、蠲免、婚姻、继嗣、百官、众庶、园宅、口分、永业等。建中三年正月，户部侍郎判度支杜佑奏： 天宝以前，户部事繁，所以郎中、员外各二人判署。自兵兴以后，户部事简，度支事繁，唯郎中员外各一人。请回辍郎中、员外各一人，分判度支案，待天下兵革已息，卻归本曹。 奉饬依。）员外郎二人。（隋文帝置，炀帝改为承务郎。武德三年，复为员外郎。）
度支郎中一人。（汉初，张苍善算，以列侯主计，居相府，领郡国上计者，谓之计相，殆今度支之任。魏尚书有度支，历代度支具尚书中。隋初为度支侍郎，炀帝除 侍 字，武德加 中 字。龙朔二年，改度支为司度，咸亨元年复旧。掌支使国用。开元二十四年三月，户部尚书同中书门下三品李林甫奏： 租庸、丁防、和籴、杂支、春采、税草诸色旨符，承前每年一造，据州府及诸司计，纸当五十万张，仍差百司钞写，事甚劳烦。条目既多，详检难过，缘无定额，支税不常，亦因此涉情，兼长奸伪。臣今与采访使及朝集使商量，有不稳便於人、非当土所出者，随意沿革，务从允便，即人知定准，政有常文，编成五卷，以为长行旨符。省事司每年但据应支物数，进书颁行，每州不过一两纸，仍附驿送。 饬依。至德以后，戎事费多。二年十二月，吕諲为兵部侍郎平章事，充勾当度支使。上元元年五月，刘晏为户部侍郎、勾当度支使。元年建子月，元载为户部侍郎、勾当度支使。宝应元年正月，刘晏为户部侍郎、勾当度支使。贞元二年十二月，韩滉以宰相加度支使。五年二月，窦参为中书侍郎平章事、度支使。自后虽无，亦有他官判，或云 权判 亦云 专判 。）员外郎一人。（改置与户部员外郎同。）
金部郎中一人。（周官有职金，掌金玉、锡石、丹青之戒令。魏尚书有金部郎，其后历代多有之。北齐金部主才量尺度、内外诸库藏文帐。隋卢昌衡字子均，祖孝徵荐为尚书金部郎，每谓人曰： 吾用卢子均为尚书郎，自谓无愧幽明矣。 隋初为金部侍郎，炀帝除 侍 字。武德中，加 中 字。龙朔二年，改金部为司珍，咸亨初复旧。天宝中改为司金，至德初复旧。掌库藏金宝货物，权衡度量等事。自开元二年置铸钱使，皆以他官为之。）员外郎一人。（改置与户部员外郎同。）
仓部郎中一人。（周官有仓人，主藏九穀。又有廪人，主藏九穀之数，赒赐稍食。魏尚书有仓部郎，后魏有太仓尚书，亦其任也。故后魏书曰： 李为太仓尚书，摄南部事，令千里之外，户别转运，诣仓输之，所在委积，延停岁月，大为困弊。 历代多有仓部曹，皆掌仓廪之事。后周有地官属司仓下大夫。隋初为仓部侍郎，炀帝除 侍 字。武德中，加 中 字。龙朔二年，改仓部为司庾，咸亨初复旧。天宝中，改为司储，至德初复旧。掌诸仓廪之事。开元二十六年以后置出纳使，皆以他官为之。音许斤切。）员外郎一人。（改置与户部员外郎同。）
礼部尚书
（侍郎郎中、员外郎祠部郎中、员外郎膳部郎中、员外郎主客郎中、员外郎）
唐虞之时，秩宗典三礼。周礼春官，大宗伯掌建邦之天神、人鬼、地祇之礼。后汉尚书吏曹兼掌斋祀，亦其职也。魏尚书有祠部曹。及晋江左，有祠部尚书，掌庙祧之礼。（嵇含台中宴会诗，其祠部云： 仰承宗庙怀祗虔。 ）常与右仆射通职，不常置，以右仆射摄之。（历代皆与右仆射通职。）宋祠部尚书领祠部、仪曹二曹。齐梁陈皆有祠部尚书。后魏为仪曹尚书。北齐祠部尚书统祠部、（掌祠部、医药、死丧、赠赙。）主客、虞曹、屯田、起部五曹。又有仪曹，主吉凶礼制，属殿中尚书。后周置春官卿，又有礼部，而不言职事。后改礼部为宗伯。又春官之属有典命，（掌内外九族之差及玉器衣服之令，沙门道士之法。）后改典命为大司礼，俄改大司礼复为礼部，谓之礼部大夫。（后周卢恺为礼部大夫，充聘陈使。）至隋，置礼部尚书，统礼部、祠部、主客、膳部四曹，盖因后周礼部之名，兼前代祠部、仪曹之职。大唐龙朔二年，改礼部尚书为司礼太常伯，咸亨元年复旧。光宅元年，改礼部为春官，神龙元年复旧。总判祠部、礼部、膳部、主客事。
侍郎一人。（周官春官小宗伯中大夫，颇同今任。后周依周官。今侍郎则隋炀帝置。大唐因之。龙朔二年改为司礼少常伯，咸亨元年复旧。他时曹名或改，而官号不易。掌策试、贡举及斋郎、弘、崇、国子生等事。旧制考功员外郎掌贡举。开元二十三年，考功员外郎李昂为进士李权所诋，朝议以考功位轻，不足以临多士。至二十四年，遂以礼部侍郎掌焉。开元、天宝之中，昇平既久，群士务进，天下髦彦，由其取舍，故势倾当时，资与吏部侍郎等同。）
郎中一人。（周官春官肆师下大夫，亦颇同今任。魏尚书有仪曹郎，掌吉凶礼制。历代多有，例在吏部篇。宋、齐仪曹属祠部。梁书曰： 武帝谓徐勉云： 今帝业初构，须一人有学艺、解朝仪者，为尚书仪曹郎。 勉曰： 孔休源识具清通，详练故事，自晋宋起居注，略诵上口。 遂拜为仪曹郎。 后周依周官。隋初为礼部侍郎，炀帝除 侍 字，又改为仪曹郎。武德初，改为礼部郎中。龙朔二年，改为司礼大夫，咸亨初复旧。其后曹改而官不易。掌礼乐、学校、仪式、制度、衣冠、符印、表疏、册命、祥瑞、铺设、丧葬，赠赙及宫人等。）员外郎一人。（周礼肆师上士，后周依焉。至隋文帝，置礼部员外郎，炀帝改为仪曹承务郎。武德三年复旧。其后曹改而官不易。）
祠部郎中一人。（魏尚书有祠部郎，历代皆有。主礼制。后魏裴修为中大夫，兼祠部曹。祠部曹主礼乐，每有疑议，修斟酌故实，咸有条贯。后周有典祠中大夫，隋初为侍郎，炀帝除 侍 字。武德中，加 中 字。龙朔二年，改为司禋大夫，咸亨元年复旧。延载元年五月制，天下僧尼隶祠部，不须属司宾。开元十年正月，制僧尼隶祠部。十一年，改祠部为职祠。至德初复旧。掌祠祀、天文、漏刻、国忌、庙讳、卜祝、医药等及僧尼簿籍。自天宝六载及至德三年，常置祠祭使，以他官为之。）员外郎一人。（改置与户部员外郎同。）
膳部郎中一人。（膳部於周官即膳夫、凌人二职也。晋尚书有左士、右士曹。后魏都官尚书管左士郎。北齐改左士为膳部郎，掌侍官百司礼食餚馔，属都官尚书。后周有膳部大夫一人，亦掌饮食，属大冢宰。隋膳部属祠部，初置侍郎，炀帝除 侍 字。武德中，加 中 字。龙朔二年，改为司膳大夫，咸亨初复旧。天宝十一年，又改膳部为司膳，至德初复旧。掌饮膳，藏冰及食料。）员外郎一人。（改置与户部员外郎同。）
主客郎中一人。（汉成帝初置尚书，有客曹，主外国夷狄。后光武分改为南主客、北主客二曹。至魏，亦为南主客。至晋氏，分为左右南北四主客，或单为客曹。宋齐梁陈单有主客。后魏吏部管南主客，祠部管左主客。北齐改左主客为主爵，南主客为主客。隋初为侍郎，炀帝除 侍 字，寻又改为司藩郎。武德初改为主客郎中。龙朔二年，又改主客为司藩，咸亨元年复旧。掌二王后及诸藩朝聘。）员外郎一人。（改置与户部员外郎同。）
兵部尚书（侍郎郎中、员外郎职方郎中、员外郎驾部郎中、员外郎库部郎中、员外郎）
周礼夏官，大司马之职，掌以九伐之法正邦国，制军诘禁，以纠邦国。领校人、牧师、职方、司兵之属，即今兵部之任也。魏置五兵尚书，（周官有司兵，掌五兵、五盾，各辨其物与其等，以待军事。五兵之名，当出於此。郑司农云： 五兵者，戈、殳、戟、酋矛、夷矛也。 ）五兵谓中兵、外兵、骑兵、别兵、都兵也。晋初无，太康中乃有五兵尚书，而又分中兵、外兵各为左右。（按晋虽分中兵、外兵为左右，与旧五兵为七曹，然尚书唯置五兵而已，无七兵尚书之名。至后魏始有七兵尚书耳。今诸家著述或谓晋太康中置七兵尚书，误矣。）宋五兵尚书唯领中兵、外兵二曹，馀则无矣。齐梁陈皆有之，后魏为七兵尚书。北齐为五兵，统左中兵、（掌诸都督告身、诸宿卫官。）右中兵、（掌畿内丁帐事、诸兵力士。）左外兵、（掌河南及潼关以东诸州丁帐及发召诸兵。）右外兵、（掌河北及潼关以西诸州，所典与左外兵同。）都兵（掌鼓吹、太乐、部小兵等事。）五曹。后周置大司马，其属又有兵部中大夫，小兵部下大夫，其职并缺。至隋乃有兵部尚书，统兵部、职方、驾部、库部四曹，盖因后周兵部之名，兼前代五兵之职。大唐龙朔二年，改兵部尚书为司戎太常伯，咸亨元年复旧。光宅元年，改为夏官，神龙元年复旧。天宝十一年，改为武部尚书。（至德初复旧。）掌武官选举，总判兵部、职方、驾部、库部事。其分领选举，亦为三铨，制如吏部。（尚书所掌，谓之尚书铨。侍郎所掌，其一为中铨，其一为西铨。各有印。）
侍郎二人。（隋炀帝置，大唐因之。龙朔二年，改为司戎少常伯，咸亨元年复旧。他时曹名或改，而官不易。旧制一员，总章元年加一员。掌署武职、武勋官、三卫及兵士以上簿书，朝集、禄赐、假告、使差、发配，亲士帐内考覈，及给武职告身。）
郎中一人。（历代兵部曹皆有郎，具尚书中。或单为郎，或置郎中，例在吏部郎中篇。隋初为兵部侍郎，炀帝除 侍 字，改为兵部曹郎。武德三年，改为兵部郎中。龙朔二年，改为司戎大夫，咸亨元年复旧。掌与侍郎同。）员外郎二人。（隋文帝置兵部员外郎，炀帝改为兵曹承务郎。武德三年复旧。其后曹改而官不易。）
职方郎中一人。（周礼夏官有职方氏，掌天下之图，辨九州之国。历代无闻。至后周，依周官。隋初有职方侍郎，炀帝除 侍 字。武德中，加 中 字。龙朔二年改为司城大夫，咸亨元年复旧。掌地图、城隍、镇戍、烽候，防人路程远近，归化首渠。）员外郎一人。（周官夏官职方上士，后周依周官。隋改置，与户部员外郎同。）
驾部郎中一人。（周礼夏官之属有舆司马，又有校人，主马之官，又有牧师，掌牧放，又有巾车，掌公车之政及王之五辂，此皆驾部之本也。魏晋尚书有驾部郎。宋时驾部属左民尚书。齐亦有之。后魏与北齐并曰驾部郎中。后周有驾部中大夫，属夏官。隋初为驾部侍郎，属兵部。隋辛公义为驾部侍郎，勾检马牧，所获十馀万疋。文帝喜曰： 唯我公义，奉国竭忠。 炀帝除 侍 字。武德三年，加 中 字。龙朔二年，改为司舆大夫，咸亨初复旧。天宝中，改驾部为司驾，至德初复旧。掌舆辇、车乘、邮驿、厩牧，司牛马驴骡，阑遗杂畜。开元十八年闰六月饬： 比来给传使人，为无传马，事颇劳烦。自今以后，应乘传者，宜给纸券。 二十三年十月饬： 新给都督、刺史并关三官州上佐，并给驿发遣。 二十八年六月饬： 有陆驿处，得置水驿。 自二十年以后，常置馆驿使，以他官为之。）员外郎一人。（周官有舆上士，后周有小驾上士，盖其任也。至隋，置与户部同。）
库部郎中一人。（周官有司甲，掌戈、盾、弓、矢之长，各辨其物，以待军事。魏尚书有库部郎，晋因之。宋库部主兵仗。文帝宴，会有荒服外归化人，帝问尚书库部郎顾琛曰： 库中仗有几许？ 琛诡对曰： 有十万人仗。 旧武库仗多秘不言，帝既问失言，及琛诡对，善之。历代或有或缺。后魏、北齐库部属度支尚书，掌凡戎仗器用。后周有武藏中大夫。隋属兵部。初为库部侍郎，炀帝除 侍 字。武德中，加 中 字。龙朔二年，改为司库大夫，咸亨初复旧。天宝十一年，又改库部为司库，至德初复旧。掌军器、仪仗、卤簿法式及乘舆等。）员外郎一人。（周官有司兵中士，后周有小武藏下大夫，隋改置与户部同。）
刑部尚书
（侍郎郎中、员外郎都官郎中、员外郎比部郎中、员外郎司门郎中、员外郎）
唐虞之时，士官以正五刑。周礼秋官，大司寇掌邦之三典，以佐王刑邦国，盖其任也。汉成帝时，尚书初置二千石曹，主郡国二千石；又置三公曹，主断狱。后汉光武改三公曹主岁尽考课诸州郡政；二千石曹掌中都官水火、盗贼、词讼、罪法，亦谓之贼曹，重於诸曹。（华谭集尚书二曹论曰： 刘道真问薛令长在吴何作。答曰： 为吏部尚书。 问曰： 吴待吏部，何如馀曹？ 答曰： 并通高选，吏部特一时之俊。 刘曰： 晋魏以来俱尔。独谓汉氏重贼曹为是，吴晋重吏部为非。 薛君曰： 八座秩同班等，其选并清，宜同一揆。若人才或多或少，选例难精。如不得已，吏部职掌人物，人物难明，谓吴晋为得。而君何是古而非今？ 刘难曰： 今吏部非为能刊虚名、举沈朴者，故录以成人，位处三署，听曹探乡，论而用之耳，无烦乎聪明。贼曹职典刑狱，刑狱难精，是以欲重之。 答曰： 今之贼曹，不能听声观色以别真伪，县不能断谳之尚书也。夫在狱者率小人，在朝者率君子。小人易检，君子难精。俱不得已，吏部宜重，贼曹宜轻也。  ）魏青龙二年，置尚书都官郎，佐督军事。晋复以三公尚书掌刑狱。宋三公、比部皆主法制，又置都官尚书，主军事、刑狱，领都官、水部、库部、功论四曹。齐梁陈并有都官尚书。后魏亦有都官尚书。北齐都官统都官、（掌畿内非违得失。）二千石、（掌畿外得失。）比部、水部、膳部五曹。又有三公曹，掌诸曹囚帐、断罪、赦日建金鸡等事，（又掌五时读时令。）属殿中尚书。后周有秋官大司寇卿，掌刑邦国；其属官又有刑部中大夫，掌五刑之法。隋初有都官尚书，开皇三年，改都官为刑部尚书，统都官、刑部、比部、司门四曹，亦因后周之名。大唐因之。龙朔二年，改刑部尚书为司刑太常伯，咸亨元年复旧。武太后改刑部为秋官，神龙初复旧。天宝中改为宪部，至德初复旧。总判刑部、都官、比部、司门事。
侍郎一人。（周官小司寇中大夫，盖今任也。后周依周官。至隋，炀帝置刑部侍郎，大唐因之。龙朔二年改为司刑少常伯，咸亨元年复旧。他时曹名或改，而官号不易。掌律令，定刑名，案覆大理及诸州应奏之事。）
郎中二人。（周礼大司寇属官有士师下大夫，盖今任也。汉尚书有三公曹，后汉有二千石曹，魏有都官曹，皆掌刑法、狱讼之事。历代沿革，具尚书中。或为侍郎，或置郎中，例在吏部郎中篇。后周有小刑部下大夫，属秋官府。隋初置刑部侍郎，炀帝除 侍 字，又改为宪部郎。武德三年，改为刑部郎中。龙朔二年，改为司刑大夫，咸亨元年复旧，与侍郎同。）员外郎二人。（隋文帝置刑部员外郎，炀帝改为宪部承务郎。武德三年，改为刑部员外郎。其后曹改而官不易。）
都官郎中一人。（汉司隶校尉属官有都官从事，掌中都官不法事。后汉又改尚书二千石曹掌中都官水火盗贼。魏青龙二年，始置尚书都官郎，佐督军事。晋、宋尚书都官兼主刑狱。历代事具尚书中，其官例在吏部郎中注。后周则曰司厉。隋初为都官侍郎，掌簿录、配役、官私奴婢、良贱诉竞、俘囚等事。炀帝除 侍 字，置员外二人。武德三年，加 中 字，减一人。龙朔二年，改为司仆大夫，咸亨元年复旧。掌簿敛、配役、官奴婢簿籍、良贱及部曲、客女、俘囚之事。）员外郎一人。（周官曰司厉下士，盖并今任也。后周依焉。隋改置与户部同。）
比部郎中一人。（魏尚书有比部曹，晋因之。宋时比部主法制。齐梁陈皆有比部曹。后魏亦然。北齐掌诏书、律令、勾检等事。后周曰计部中大夫，盖其任也。隋初为比部侍郎，炀帝除 侍 字。武德中，加 中 字。龙朔二年，改为司计大夫，咸亨元年复旧。天宝十一年，又改比部为司计，至德初复旧。掌内外诸司公廨及公私债负、徒役公程、赃物帐及勾用度物。）员外郎一人。（改置与户部员外郎同。）
司门郎中一人。（周礼地官有司门下大夫，掌授管键启闭。历代多缺。至后周，依周官。隋初有司门侍郎，炀帝除 侍 字。武德三年，加 中 字。龙朔二年，改为司门大夫，咸亨元年复旧。掌门籍、关桥及道路、过所阑遗物事。）员外郎一人。（周官有司门上士，后周依焉。后改置与户部同。）
工部尚书
（侍郎郎中、员外郎屯田郎中、员外郎虞部郎中、员外郎水部郎中、员外郎）
周礼，冬官其属有考工，掌百工之事，曰 国有六职，百工是其一焉 。汉成帝初置尚书，有民曹，主凡吏民上书。后汉光武改民曹主缮修功作、盐池、园苑。魏置左民尚书，亦领其职。晋宋以来，有起部尚书而不常置，每营宗庙宫室则权置之，事毕则省，以其事分属都官、左民二尚书。北齐起部亦掌工造，属祠部尚书。后周有冬官大司空卿，掌五材九范之法；其属工部中大夫二人，承司之事，掌百工之籍，而理其禁令。至隋乃有工部尚书，统工部、屯田二曹，盖因后周工部之名，兼前代起部之职。大唐龙朔二年，改工部尚书为司平太常伯，咸亨元年复旧。武太后改工部为冬官，神龙初复旧。总判工部、屯田、虞部、水部事。
侍郎一人。（隋炀帝改置工部侍郎，大唐因之。龙朔二年，改为司平少常伯，咸亨元年复旧。他时曹名或改，而官不易。掌兴造、工匠、诸公廨屋宇、五行并纸笔墨等事。）
郎中一人。（晋尚书有起部曹。历代皆有，具尚书中。隋初为工部侍郎，炀帝除 侍 字，又改为起部郎。武德三年，改为工部郎中。龙朔二年改为司平大夫，咸亨元年复旧。其后曹名改而官不易。所掌与侍郎同。）员外郎一人。（隋文帝置工部员外郎，炀帝改为起部承务郎。武德三年，复为工部员外郎。其后曹改而官不易。）
屯田郎中一人。（汉成帝置尚书郎四人，其一人掌户口、垦田，盖尚书屯田郎之始也。至魏，尚书有农部郎，又其职也。至晋始有屯田尚书。及太康中，谓之田曹，后复为屯田。江左及宋齐则左民郎中兼知屯田事，梁陈则曰侍郎，后魏、北齐并为屯田郎。隋初为屯田侍郎，兼以掌仪武之事，故隋书曰： 柳彧为屯田侍郎。时制三品以上，门皆列戟，左仆射高颎子弘德，封应国公，申牒请戟。彧判曰： 仆射之子，更不异居。父之戟槊，已列门外。尊有厌卑之义，子有避父之礼，岂有外门既设，内閤又施。 事竟不行。颎闻而叹服。 炀帝除 侍 字。武德三年，加 中 字。龙朔二年，改为司田大夫，咸亨元年复旧。掌屯田、官田、诸司公廨、官人职分、赐田及官园宅等事。）员外郎一人。（改置与户部员外郎同。）
虞部郎中一人。（虞部，盖古虞人之遗职。至魏，尚书有虞曹郎中，晋因之。梁、陈曰侍郎。后魏、北齐虞曹掌地图、山川、近远园囿、田猎、杂味等，并属虞部尚书。后周有虞部下大夫一人，掌山泽草木鸟兽而阜蕃之；又有小虞部，并属大司马。隋初为虞部侍郎，属工部。炀帝除 侍 字。武德中，加 中 字。龙朔二年，改为司虞大夫，咸亨元年复旧。天宝十一年，又改虞部为司虞，至德初复旧。掌京城街巷种植、山泽、苑囿、草木、薪炭供须、田猎等事。）员外郎一人。（隋初置，与户部员外郎同。龙朔以后，曹名改而官不易。）
水部郎中一人。（周礼夏官有司险，掌设国之五沟、五涂而达其道路，盖其职也。魏尚书有水部郎。历代或置或否。后魏、北齐有水部，属都官尚书，亦掌舟船津梁之事。后周有司水大夫。隋初为水部侍郎，属工部。炀帝除 侍 字。武德三年，加 中 字。龙朔二年，改为司川大夫，咸亨元年复旧。天宝中，改水部为司水，至德初复旧。掌川渎、津济、船舻、浮桥、渠堰、渔捕、运漕、水碾硙等事。）员外郎一人。（后周小司水上士。隋改置，与户部员外郎同。龙朔二年以后，曹名改而官不易。）
