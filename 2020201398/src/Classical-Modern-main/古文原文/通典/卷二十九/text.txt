<strong>职官十一</strong>
武官下
大将军（并官属）
大将军，战国时官也。楚怀王与秦战，秦败楚，虏其大将军，屈匄是矣。汉高帝以韩信为大将军。（初拜信，萧何曰： 王素慢无礼，今拜大将，如儿戏耳。 乃择良日，斋戒设坛，以礼拜之。又窦婴为大将军，每朝大议，列侯莫敢抗礼。）武帝又置。初，武帝以卫青数征伐有功，以为大将军，欲尊宠之，故置大司马官号以冠之。（卫青字仲卿，为车骑，击匈奴大立功，引兵至塞。天子使使者持大将军印，因军中拜青为大将军，位在公上。卿以下皆拜，惟汲黯独揖。后又加青大司马位，冠於大将军上，共为一官。）后霍光、王凤等皆然。成帝绥和二年，赐大司马印绶，罢将军官。后汉光武时，吴汉以大将军为大司马。（后汉大将军自为一官，其大司马不加於其上。）和帝时，以窦宪为之。旧大将军位在三公下，置官属，依太尉。宪威权振朝廷，公卿希旨，奏宪位次太傅下，三公上。长史、司马秩中二千石，从事中郎二人，六百石，自下各有增。（宪初为此官，威振天下，尚书以下欲拜之，伏称万岁。尚书令韩棱曰： 礼无人臣称万岁之制。 乃止。后梁冀为之，官属倍於三公府。）自安帝政理衰缺，始以嫡舅耿宝为大将军，常在京都。顺帝即位，又以皇后父、兄、弟相继为大将军，如三公。（梁冀别传云： 元嘉二年，又加冀礼仪。大将军朝，到端门，谒者将引。增掾属、舍人、令史、官骑、鼓吹各十人。 风俗通曰： 桓帝初，京师谣曰： 游平卖印自有评，不避豪强及大姓。 按：窦武字游平，为大将军，印绶所加，咸得其人。 ）汉末犹在三公上。（魏武为大将军，袁绍为太尉，绍耻班在下，魏武乃固以大将军让绍。）魏黄初中，又有上大将军，以曹真为之。（吴亦以陆逊为上大将军，诸葛恪为大将军。）明帝青龙三年，晋宣帝自大将军为太尉，然则大将军在三司下矣。其后又在三司上。自汉东京，大将军不常置，为之者皆擅朝权。至晋景帝为大将军，亦受非常之任。后以叔父孚为太尉，奏改大将军在太尉后，位次三司下。后复旧，在三司上。太康元年，琅琊王伷迁大将军，复制在三司下。伷薨，复如旧。冠绶佩服与大司马同。宋唯彭城王义康为之，章绶冠佩亦与晋同。齐以为赠。梁有之。陈以为赠。后魏、北齐为二大，与大司马同。后周建德四年，增置上大将军。隋并以为武散官，不理事。上大将军从二品，大将军正三品。大唐贞元二年九月敕： 六军先已各置统军一人。今十六卫宜各置上将军一人，秩从二品。其左右卫及左右金吾卫上将军俸料、随军人马等，并同六军统军。其诸卫上将军，次於统军支给。自今已后，内外文武阙官，於文武班中材望相当者参叙，仍待以后各依故事，於本卫量置卫兵。仍举故事，置武班朝参。其廊下食亦宜加给，稍令优重。 
汉不见官属，后汉大将军、骠骑将军，车骑将军、卫将军有长史一人，司马一人，（窦宪为大将军，置长史、司马员吏官属，位次太傅属官。）从事中郎二人，掾属二十九人，令史及御属三十一人。又赐官骑四十人及鼓吹。（应劭曰： 鼓吹二十人，非常员。 ）其领军皆有部曲。大将军营五部，部校尉一人，军司马一人。部下有曲，曲有军候一人。曲下有屯，屯长一人。其不置校尉部，但有军司马一人。其别营领属为别部司马，其兵多少各随时宜。门有门候。魏以司马景王为大将军，置掾十人，则无属官。其骠骑、车骑府有长史、司马。晋骠骑、车骑、卫将军，伏波、抚军、都护、镇军、中领、四征、四镇、龙骧、典军、上军、辅国等大将军开府者，皆为位从公，品秩俸赐亦与诸公同。加兵者增置司马一人，从事中郎二人，主簿、记室督各一人，官属并与公同。宋大将军、骠骑、车骑、卫将军诸府皆有长史一人，又各置司马一人。齐有大将军，为赠官，无僚属。诸骠骑、车骑、卫、镇军、中军、抚军、四征、四镇等将军，凡加大字位从公。长史、司马诸官属亦同公。梁因之，诸将军优者亦然。陈为赠官，无僚属。后魏大将军僚属如三公。北齐亦然。后周大将军有长史、司马、中郎掾属、诸曹参军、典签等员，隋以后无。
车骑将军
汉文帝元年，始用薄昭为车骑将军。（灌婴、周亚夫、金日磾并为之。）后汉章帝即位，西羌反，以舅马防行车骑将军，征之。银印青绶，在卿上，绝席。还复罢。和帝即位，以舅窦宪为车骑将军，征匈奴，始赐金紫，次司空。（窦宪为车骑将军，辟崔骃为掾。宪府贵重，掾属三十人皆故刺史二千石，惟骃以处士年少，擢在其閒。其僚佐故事如太尉。后梁冀为之，官属倍於馀府。）安帝即位，西羌寇乱，以舅邓骘为车骑将军，征之。数年复罢。（又皇甫嵩等并为之，其官属附见大将军后。）灵帝数以车骑过拜嬖臣及赠亡人。（应劭曰： 美号加於顽凶，印绶汙於腐尸，亏国家之旧，伤虓武之重。昔年有睹被发之祥，知其为戎。今假号云集，不亦宜乎。 ）魏车骑为都督，仪与四征同。若不为都督，虽持节属四征者，与前后左右杂号将军同。其或散还，从文官之例，则位次三司。晋宋车骑、卫不复为四征所督。（晋羊祜为车骑将军，开府如三司之仪。）后魏制与骠骑同。（位次升降并同。）隋车骑属骠骑府，大唐省之。（说在前篇。）
卫将军
汉文帝始用宋昌为卫将军，位亚三司。其官属附见大将军后。凡骠骑、车骑、卫三将军，皆金印紫绶，武冠绛朝服，佩水苍玉。晋以陆晔为卫将军，兼仪同三司，加千兵百骑。东晋以后，尤为要重。后魏初，加大则次仪同三司。孝文太和中制，加大则位在太子太师上。历代多有。大唐无之。
前后左右将军
前后左右将军皆周末官，秦因之，位上卿，金印紫绶。汉不常置，或有前后，或有左右，皆掌兵及四夷。（李广为前将军，赵充国为后将军，辛庆忌、王商为左将军，冯奉世为右将军。）光武建武七年省。魏以来复置。晋武初又置前军、左军、右军，泰始八年，又置后军，是为四军。齐亦号左右前后四军。陈并有之。北齐左右将军领千牛备身。大唐无。
四征将军
四征将军皆汉魏以来置，加大者始曰方面。征东将军，（汉献帝初平三年，以马腾为之，或云以张辽为。）征西将军，（汉光武建武中，以冯异为大将军。）征南将军，（汉光武建武二年置，以冯异为之，亦以岑彭为大将军。）征北将军，（魏明帝太和中置，刘靖为之，许允亦为之。）各一人。魏黄初中，位次三公。后魏加大则次卫将军。大唐无。
四镇将军
镇东将军，（后汉末，魏武帝为之。）镇南将军，（后汉末，刘表为之。魏张鲁、晋当阳侯杜元凯并为之。）镇西将军，（后汉刘表为之，魏锺会、邓艾并为之。）镇北将军，（魏明帝太和中置。刘靖、许允并为之。）各一人。宋时四镇与中军为杂号。后魏加大，次尚书令。大唐无。
四安将军
安东将军，（后汉陶谦、曹休并为之。）安南将军，（光武元年，以岑彭为之。晋范阳王虓亦为之。）安西将军，（后汉末段煨、魏锺会、石鉴并为之。）安北将军，（晋以郗鉴为之。）各一人。后魏亦有。大唐无。
四平将军
平东将军，（晋当阳侯杜元凯、王濬等为之。）平南将军，（晋卢钦、羊祜、胡奋等为之。）平西将军，（晋以嵇绍。）平北将军，（汉献以张燕、晋以阮坦亦为之。）各一人，并汉魏閒置。后魏亦有。大唐无。
杂号将军（历代杂号将军凡有数百，不可俱载，今录其著者。）
上，（汉以吕禄为上将军。）骑，（汉武帝以公孙敖及公孙贺并为骑将军。）楼船，（汉元封三年，以荀彘为之。）横海，（汉元鼎六年，以韩说为之，击东越有功。）材官，（汉李息为之，掌理宫室。）贰师，（汉李广利为之，征贰师城，取善马，故以为号。）轻车，（汉武帝以公孙贺为之。）伏波，（汉武帝征南越，始置此号，以路博德为之。后汉马援亦为之。伏波者，船涉江海，欲使波浪之伏息。）中军，（汉武帝以公孙敖为之。）强弩，（汉武帝以李沮为之。）戈船，（环氏要略云： 建戈於船上，浮渡沮水，以讨北狄。 ）奋威，（汉武帝以田千秋为之。）度辽，（汉武帝初以范明友为度辽将军。后汉明帝永平八年，又置，屯五原。银印青绶。种暠字伯景，为度辽将军，诚心怀抚，信赏分明，乃去烽燧斥堠，边方晏然。及卒，匈奴举国伤惜。单于每入朝贺，每见坟辄哭泣祭祀。又李膺为度辽将军，声振远域。）积射，（汉有之。晋武帝泰始四年省。太康十五年立射营弩营，置积射强弩将军主之。）建威，（汉元帝以韩安国、王晏并为之。光武以耿弇为之。）九武，（王莽拜将军九人，皆以武为号，号曰九武将军。）征虏，（后汉建武中，始以祭遵为，后张飞亦为之。）武牙，（后汉光武以盖延为之。）横野，（后汉光武以王常为横野大将军，位与诸将绝席。）捕虏，（后汉永平中，马武为之。）鹰扬，（后汉建安中，魏武以曹洪为之。）讨逆，（后汉末，以孙策为之。）破虏，（后汉末，以孙坚为之。）讨虏，（后汉末，以孙权为之。）安汉，（蜀糜竺为之，班在军师将军之右。）武威，（魏武帝以于禁为之。）抚军，（魏武帝置，以司马宣王为之。）凌江，（魏置，以罗献为之。）宁朔，（魏以王浑为之。）横江，（吴鲁肃为之。又曰： 鲁潢江昔仗万人，屯据陆口界。 ）龙骧，（晋武帝置，以王濬为之。）殿中，（宋初置之。）黑槊，（后魏于粟磾好持黑槊以自卫，刘裕遥见，题书与之曰 黑槊公麾下 。明帝因授黑槊将军。）牙门将。（冠服与将军同。魏文帝黄初中置。明帝以胡烈为之。又王隐晋书云： 陆机少袭父为牙门将，吴人重武官故也。 晋惠帝特置四部牙门，以汝南王祐为之。蜀以赵云为之。）
监军（军师祭酒、理曹掾属附）
周代，齐景公使穰苴将兵捍燕晋之师，穰苴愿得君之宠臣以监军，公使庄贾往，贾不时至，苴斩之。是其始也。汉武帝置监军使者。光武以来歙监诸将。后汉末，刘焉以监军使者领益州牧。（刘璋亦为监军使者。）魏晋皆有之。（魏时，司马文王征寿春，石苞为监军。锺会伐蜀，卫瓘为监军。晋孟康持节监石苞诸军事。）初，隗嚣军中尝置军师。（隗嚣聘平陵人方望以为军师。又袁绍请卢损为军师。）至魏武帝，又置师官四人。（魏荀攸为军师，军国选举及刑狱法制皆使决焉。又梁义为左军师。吴朱然为右军师。蜀以诸葛亮为军师将军。）晋避景帝讳，改为军司。凡诸军皆置之，以为常员，所以节量诸宜，亦监军之职也。而太尉军司尤重，故山公启事曰 太尉军司缺，当选上宰监，宜得宿有资重者 也。宋齐以来，此官颇废。至梁大通四年，元法僧北讨，复以羊偘为大军司。后代多不置。至隋末，或以御史监军事。大唐亦然。时有其职，非常官也。开元二十年后，并以中官为之，谓之监军使。
军师祭酒，（后汉建安三年，曹公还许，初置此官。）理曹掾属。（后汉建安十九年，魏武令曰： 军中典狱者，或非其人，而任以三军死生，吾甚惧之。 遂置此，选明达法理者为之。）
三署郎官叙
汉中郎将分掌三署郎，有议郎、中郎、（皆比六百石。）侍郎、（比四百石。）郎中，（比三百石。）凡四等，皆秦官，无员，多至千人。（灵帝时，三署郎吏二千馀人。）皆掌门户，出充车骑。（其散郎谓之外郎。）故卿、校尉、牧守待价於此。公车特徵贤良方正、敦朴有道、高节、公府掾曹试博士者，亦充兹位。其下第白衣试博士者，皆拜郎中。中郎有五官、左、右三将。（谓五官中郎将、左右郎将。）郎中有车、户、骑三将。（如淳曰： 主车曰车郎，主户卫曰户郎。汉旧仪曰： 郎中令主郎中，左右车将主左右车郎，左右户将主左右户郎。  ）凡郎官皆主更直，执戟宿卫诸殿门，唯议郎不在直中。（汉仪曰： 三署郎见光禄勋执板拜，见五官左右将执板不拜，於三公诸卿无敬。 ）郎官故事，令出钱，市财用，给文书，乃得出，时号曰山郎，（谓以赀财为郎也。山者财用之所出，故取名。）或至岁不得休沐。其豪富郎日出游戏，或行钱得善部，货赂流行，转相放傚。杨惲（字子幼）为中郎将，罢山郎，其疾病休沐皆以法令，有过奏免，荐举其高第有行能者，多至郡守、九卿。三署化之，莫不自励，宫殿之内，翕然同声，其后遂以为常。（后汉和帝永元元年，初令郎官诏除者，得占丞、尉，以比秩为真。）凡三署郎官，二汉并属光禄勋。光禄选三署郎有行应四科者，岁举茂才二人，四行二人。（后汉范滂字孟博，举孝廉、光禄四行。时冀州饥荒，盗贼群起，乃以滂为清诏使以按察之。滂登车揽辔，慨然有澄清天下之志。及到州境，守令有赃污者，望风解印绶而去。其所举奏，莫不厌塞众议。）又上廉吏六人，为长理剧，随缺多少。万户以上为剧县，其缺少者不选，公府亦然。故明帝时馆陶公主为子求郎，帝不许，赐钱十万，曰： 夫郎官上应列宿，出宰百里，苟非其人，人受其殃。 （后汉桓灵閒，三署见郎七百馀人，而郡国计吏多留拜为郎。太尉杨秉上疏谏曰： 先王建国，顺天制官，太微积星，名为郎位，入奉宿卫，出牧百姓 云云。按自近代，皆谓郎官上应列宿，出宰百里，为尚书郎故事。且夫天文有武贲郎位等星，皆在太微帝座之后，为翊卫之象，则应劭、杨秉所言三署郎是也。而代人谓之尚书郎，则误矣。徵其失也，盖自梁陶藻职官要录，以汉三署郎故事通为尚书郎，循名失实，疑误后代。）旧有郎中将右骑，光武中兴悉省。（汉爰盎、卜式、张骞并为中郎，韩信、主父偃并为郎中。后汉明帝性褊察，尝以事怒郎药崧，崧走入床下，上将杖撞崧。崧曰： 天子穆穆，诸侯皇皇，未闻人君，自起撞郎。 上乃舍之。又班固二代，位不过郎。又陈蕃谏灵帝曰： 昔明帝公主为子求郎，赐钱十万。今陛下除拜郎吏，无有休已，以一郎比一把菜耳。 ）晋议郎迁为太守，（山公启事曰： 议郎许允，宜参广汉太守选。 ）亦有郎中等官。其后虽有中郎将等官，而无三署郎矣。
中郎将（五官中郎将左右中郎将）
五官、左、右中郎将，皆秦官，汉因之，并领三署郎从。后汉之制，郡国举孝廉以补之。三署郎年五十以上属五官。（后汉黄琬，字子琰，为五官中郎将。时陈蕃为光禄勋，深相敬待，每与议事。旧制，光禄举三署郎，以功高久次才德尤异者为茂才四行。时权富子弟多以人事得举，而贫约守志者见遗。京师谣曰： 欲得不能，光禄茂才。 於是蕃、琬同心，显用志士。故蕃、琬皆为权富郎所中伤也。）其次分属左右署，左右郎将各领左右署郎。二署皆有中郎、侍郎、郎中，三郎并属光禄勋。（汉卫绾，文帝时，以戏车为中郎将。戏车谓能左右超乘也。景帝幸上林，诏绾参乘，重其淳谨。又苏武以中郎将持节使匈奴。又司马相如拜中郎将，建节往使邛笮，县令负弩矢前驱，蜀人以为宠。又后汉左中郎将皇甫嵩、右中郎将朱俊并讨黄巾，有大功。又建安十六年，魏公子丕为五官中郎将，置官属，以副丞相，位在魏国诸侯王上。）魏无三署郎，犹置左右中郎将。晋武帝省左右中郎将官。宋孝武大明中，复置，银章青绶，武冠绛朝服，佩水苍玉。齐左右中郎将属西省。梁代并分司丹禁。今中郎将四十四员，郎将六十四员，各附诸军诸卫篇。大唐亦置诸卫中郎将。永徽三年八月，避太子名，改中郎将为旅贲郎将，又改为翊军郎将，寻复旧。
虎贲中郎将
周官有虎贲氏，掌领虎士八百人，军旅会同，君宿於外，则守王闲。（闲，梐枑行马也。梐音陛，枑音护。）汉武帝建元三年，初置期门，比郎中，盖以微行出游，选材力之士，执兵从送，期之诸门，故名期门。无员，多至千人。平帝元始元年，更名虎贲郎，（旧曰虎奔，言如虎之奔。）置中郎将领之，故有虎贲中郎将，主虎贲宿卫，冠插两鹖尾，（鹖，鸷鸟之中果劲者，每有攫撮，应爪摧碎。尾，上党所贡也。后汉崔钧为武贲中郎将，服武弁，戴鹖尾。攫音。）纱縠单衣、虎文锦葱，馀郎亦然。凡有虎贲中郎、虎贲侍郎、虎贲郎中、节从虎贲，皆父死子继。若死王事，亦如之。前贤亦多为者。（后汉马援、孔融并为虎贲中郎将。魏桓阶字伯绪，为虎贲中郎将，迁尚书，典选。）大唐无。
四中郎将（东西南北）
东中郎将，（后汉灵帝以董卓为之。）南中郎将，（后汉献帝以临淄侯曹植为之。）西中郎将，（晋以谢曼、桓冲为之。）北中郎将，（后汉以卢植为之。建安中以鄢陵侯曹彰为之。）并后汉置。江左弥重，或领刺史，或持节为之。银印青绶，服同将军。后魏灵太后时，四中郎将兵数寡弱，不足以襟带京师。任城王澄奏宜以东中带荥阳郡，南中带鲁阳郡，西中带恒农郡，北中带河南郡。选二品三品亲贤兼称者居之，配以强兵，则深根固本之计也。（灵太后初从之，后复止。大唐至德后，节度、都团练使，殆其遗职。）
杂中郎将
使匈奴中郎将，（后汉主护南单于，以张奂为之。后魏天兴四年罢。）平越中郎将，（晋武帝置，理广州，主护南越。）司金中郎将，（魏王脩为之。）武卫中郎将。（魏始以许褚为之。）大唐无。
折冲府（果毅、别将等附）
隋初左右卫、左右武卫、左右武候，各领军坊乡团，以统戎卒。开皇中，置骠骑将军府，每府置骠骑、车骑二将军。大业三年，改骠骑府为鹰扬府，改骠骑将军为鹰扬郎将，改车骑将军为鹰扬副郎将。（五年，又以鹰扬副郎将为鹰击郎将。）九年，别置折冲、果毅及武勇、雄武等郎将官，以统领骁果。大唐武德初，犹有骠骑府及骠骑、车骑将军之制。武德七年，乃改骠骑为统军，车骑为别将。贞观十年，复采隋折冲、果毅郎将之名，改统军为折冲都尉，别将为果毅都尉。（魏有折冲将军，后周有成议别将官，其名因此也。）其府多因其地，各自为名，无鹰扬之号。凡五百七十四府，分置於诸州，而名隶诸卫及东宫率府。各领兵，汉一千二百人为上府，（两京城内虽不满此数，亦同上府。）千人为中府，（两畿及岐、同、华、怀、陕等五州所管府，虽不满此数，亦同中府。）八百人为下府。每府置折冲都尉一人，（掌领校尉以下宿卫及卫士以上，总判府事。）左右果毅都尉各一人，（掌通判。春秋传曰 戎昭果毅 ，又曰 杀敌为果，致果为毅 。炀帝始置，后改将为之。）别将一人，（不判府事。若无兵曹以上，即知府事。初别将既改为果毅，而府中有长史员。圣历三年，废长史，置别将一员。后又兼置长史。）长史一人，（通判。载初元年置。）兵曹一人，（判府事，付事句稽，监印，给纸笔。）校尉六人。（以下小吏各有差。若校尉以下，唯人数置之。）凡府在赤县为赤府，在畿县为畿府。卫士以三百人为团，团有校尉；五十人为队，队有正；十人为火，火有长。备六驮马驴，（初置八驮，后改为六。）米粮、介胄、戎器、锅、幕，贮之府库，以备武事。每岁十一月，以卫士帐上於兵部，以候徵发。天下卫士向六十万人。（初置，以成丁而入，六十出役，其家不免征徭，遂渐逃散。年月渐久，逃死者不补。）天宝八载五月，停折冲府。（以无兵可校之。）十一载八月，改诸卫士为武士。
三都尉（奉车驸马骑奉朝请附）
奉车、驸马、骑三都尉，并汉武帝元鼎二年初置。（李陵为骑都尉。至更始时，官乱，谣曰： 烂羊胃，骑都尉。 ）旧无员，或以冠常侍，或卿尹校尉左迁为之。奉车掌御乘舆车，（汉官曰三人。）驸马掌驸马，（驸马，非正驾车，皆为副马。一曰：驸，近也，疾也。）骑都尉本监羽林骑，（汉官十人。）又窦婴为朝请，（窦太后除婴门籍，不得入朝请。汉律：诸侯春朝天子曰朝，秋曰请。）后汉并属光禄勋。奉朝请无员，本不为官，汉东京罢省三公、外戚、皇室、诸侯多奉朝请。奉朝请者，奉朝会请召而已。晋武帝亦以皇室、外戚为三都尉而奉朝请焉。元帝为晋王，以参军为奉车都尉，掾属为驸马都尉，行参军舍人为骑都尉，皆奉朝请。后罢奉车、骑二都尉，唯留驸马都尉奉朝请而已。诸尚公主者，若刘惔、桓温等皆为之。宋武帝永初以来，以奉朝请选杂，其尚主者唯拜驸马都尉。齐奉朝请驸马都尉及散骑给事中等官，并集书省职。朝散用衣冠之馀，人数猥积。武帝永明中，奉朝请至六百馀人。（齐职仪曰： 凡尚公主拜驸马都尉。 ）梁三都尉并无员秩，其奉车驸马，皆武冠绛朝服，银章青绶。梁陈驸马皆尚公主者为之。（陈武帝长女永世公主先適陈留太守钱蒇，生子岊，主及岊并卒。武帝受禅，唯公主追封，将葬，尚书主客牒详议，欲加蒇驸马都尉，并赠岊官。袁枢议曰： 昔王姬下降，必適诸侯。同姓为主，闻於公羊之说，车服不系，著於诗人之篇。汉氏之初，列侯尚主，自斯以后，降嫔素族。驸马都尉，置由汉武，或以假诸功臣，或以加於戚属，是以魏表驸马奉车为一号。魏晋以来，因为常准。盖明王姬之重，庶姓之轻，若不加其等级，莫可合卺而酳，所以假驸马之位，乃崇於皇女。今公主早薨，伉俪已绝，既无礼数致疑，何须驸马之授。按当阳侯杜元凯尚晋宣帝第二女高陆宣公主，晋武践祚，而主已亡，泰始中，追赠公主，杜君无复驸马之号。梁文帝女新安穆公主早薨，天监初王氏无追拜之事。远近二例，足以据明。公主所生，既未及成人之礼，无劳此授。今宜追赠亭侯。 时以枢议为衷。蒇，丑善反。岊音节。）后魏驸马都尉亦为尚公主官，虽位高卿尹，而此职不去。奉车二十人，骑都尉六十人。北齐驸马与后魏同。隋开皇六年，罢奉朝请。炀帝时，奉车、驸马并废。大唐驸马都尉从五品，皆尚主者为之。开元三年八月，敕：驸马都尉从五品阶，宜依令式，仍借紫金鱼袋。天宝以前悉以仪容美丽者充选。奉车都尉五员，掌驭副车，不常置。若大备陈设，则以馀官摄行，属左右卫也。
