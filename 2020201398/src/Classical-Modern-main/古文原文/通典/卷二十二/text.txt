<strong>职官四</strong>
尚书上
尚书省（并总论尚书）
昔尧试舜於大麓，领录天下事，似其任也。周之司会，又其职焉。（郑玄注周礼云： 司会，若今尚书。 ）秦时，少府遣吏四人在殿中，主发书，谓之尚书。尚犹主也。汉承秦置。及武帝游宴后庭，始用宦者主中书，以司马迁为之。中间遂罢其官以为中书之职。至成帝建始四年，罢中书宦者，又置尚书五人，一人为仆射，四人分为四曹，通掌图书、秘记、章奏之事及封奏，宣示内外而已，其任犹轻。至后汉则为优重，出纳王命，敷奏万机，盖政令之所由宣，选举之所由定，罪赏之所由正。斯乃文昌天府，众务渊薮，内外所折衷，远近所禀仰。故李固云： 陛下之有尚书，犹天之有北斗。斗为天喉舌，尚书亦为陛下喉舌。斗斟酌元气，运平四时；尚书出纳王命，赋政四海。 （赋，布也。）令及左丞，总领纲纪，无所不统。仆射及右丞，分掌廪假钱穀。（隋志曰： 令总统之，仆射副令，又与尚书分领诸曹。 ）汉初，尚书虽有曹名，不以为号。及灵帝以侍中梁鹄为选部尚书，於是始见曹名，总谓之尚书台，亦谓之中台。（吴诸葛恪既定山越，孙权使尚书仆射薛综劳军，曰： 故遣中台近官，迎致犒赐之。 ）大事八座连名，而有不合，得建异议。（自顺帝永建元年，初令三公、尚书入奏事。其八座，具历代尚书中。）二汉皆属少府。（蔡质汉仪曰： 凡三公、列卿、将、大夫、五营校尉行複道中，遇尚书令、仆射、左右丞郎、御史中丞、侍御史，皆辟车先相回避。卫士传不得迕台官，台官过，乃得去。 至晋宋以来，尚书官上朝及下，禁断行人，犹其制也。）魏置中书省，有监、令，遂掌机衡之任，而尚书之权渐减矣。晋以后，所掌略同，八座丞郎初拜，并集都省交礼，迁职又解交，本汉制也。至於晋、宋，唯八座解交，丞郎不复解交也。（梁陆杲迁尚书殿中曹郎，拜日，八座丞郎并到上省交礼。而杲至晚，不及时刻，坐免官。）宋曰尚书寺，居建礼门内，亦曰尚书省，（令若阙，则左仆射为省主。）亦谓之内台。每八座以下入寺，门生随入者各有差，不得杂以人士。凡尚书官，大罪则免，小罪遣出。遣出者百日无代人，听还本职。（宋顾琛为库部郎，以顾硕头寄尚书张茂度门名，而硕头与同席坐，琛坐此遣出。又宋志曰： 今朝士诣三公，尚书丞郎诣令，仆射，尚书丞郎并门外下车履，度门阈，乃纳履也。 ）其令及二仆射出行分道之制，与中丞同。令、仆各给威仪十八人。（说在御史大夫篇。）自晋以后，八座及郎中多不奏事。梁天监元年，诏曰： 自礼闱陵替，历兹永久，郎署备员，无取职事。糠粃文案，贵尚虚闲。空有趋墀之名，了无握兰之实。曹郎可依昔奏事。 自是始奏事矣。又诏： 尚书中有疑事，先於朝堂参议，然后启闻。 旧尚书官不以为赠，唯朱异卒，特赠右仆射，武帝宠之故也。（故周舍问刘杳： 尚书官著紫荷橐，相传云 挈囊 ，竟何所出？ 答曰： 张安世传云： 持橐簪笔，事武帝数十年。 注云： 橐，囊也。近臣簪笔，以待顾问。  ）自魏晋重中书之官，居喉舌之任，则尚书之职，稍以疏远。至梁陈，举国机要，悉在中书，献纳之任，又归门下，而尚书但听命受事而已。后魏天兴元年，置八部大夫於皇城四方四维，面置一人，以拟八座，谓之八国常侍，各有属官。分尚书三十六曹及诸外署，令大夫主之。（崔玄伯通署三十六曹，如令仆统事。）四年，又复尚书三十六曹。天赐元年，复罢尚书三十六曹，别置武归、脩勤二职，分主省务。（武归比郎中，脩勤比令史。）至神元年，始置仆射、左右丞及诸曹尚书十馀人，各居别寺。（旧例，尚书簿，诸曹须，即出借。任城王澄为尚书时，公车署以理冤事重，奏请真案。澄执奏，以为 尚书政本，特宜远慎，故凡所奏事，阁道通之，盖以秘要之切，防其宣露。宁有古制所重，今反轻之？宜尽写其事意，以付公车。 诏从之。）北齐尚书省亦有录、令、仆射，总理六尚书事，谓之都省，亦谓之北省。后济南王以太子监国，立大都督府，与尚书省分理众事，仍开府置佐。（显祖特崇此官，以赵郡王守侍中，摄大都督府长史。）后周无尚书。隋及大唐皆有，其制略同，凡尚书省事无不总。龙朔二年，改尚书省为中台，咸亨初复旧。光宅元年，改为文昌台。垂拱元年，又改为都台，长安三年又改为中台，神龙初复为尚书省。（亦谓之南省。）都堂居中，左右分司。（旧尚书令有大厅，当省之中，今谓之都堂。）都堂之东，有吏部、户部、礼部三行，每行四司，左司统之。都堂之西，有兵部、刑部、工部三行，每行四司，右司统之。凡二十四司，分曹共理，而天下之事尽矣。（故事，叔父兄弟不许同省为郎官，格令不载，亦无正饬。贞观二年十一月，韦叔谦除刑部员外郎；三年四月，韦季武除主爵郎中；其年七月，韦叔谐除库部郎中。太宗谓曰： 知卿兄弟并在尚书省，故授卿此官，欲成一家之美。无辞，稍屈阶资。 其后同省者甚多。近日非特恩除拜，即须相回避，当以准令同司曹叛及勾检之官，不得用大功以上亲。若制饬授者，即申所司，从早改拟，遂同别省亦罢也。）左右仆射各一人，（总统省事。）左丞一人，（掌辖吏部、户部、礼部十二司事。）右丞一人，（掌辖兵部、刑部、工部十二司事。）左右司郎中各一人，员外郎各一人，（各掌付左右丞所管诸司事。）尚书六人，（吏、户、礼、兵、刑、工六部各一人。）侍郎九人，（吏部、户部、兵部各二人，馀各一人。）郎中二十八人，（吏部、户部、兵部、刑部各二人，馀各一人，并左右司，则三十人。）员外郎二十九人，（吏、户、兵、刑四部及司勋各二人，馀司各一人，并左右司，共三十一人。）都事六人。（以下各有差。）
录尚书
汉武帝时，左右曹诸吏分平尚书奏事，知枢要者始领尚书事。张安世以车骑将军、霍光以大将军、王凤以大司马、师丹以左将军，并领尚书事。（张安世领尚书事，职典枢机，以谨慎周密自著。每言大政，已决，辄移病出。闻有诏令，乃惊，使吏之丞相府问焉。自朝廷大臣，莫知与议也。又，孔光字子夏，领尚书事，凡典枢机十馀年，守法度，修故事，不希指苟合。问 温室省中树皆何木也 ？光答以他语，其谨密如此。）后汉章帝以太傅赵熹、太尉牟融并录尚书事。尚书有录名，盖自熹、融始，亦西京领尚书之任，犹唐虞大麓之职也。和帝时，太尉邓彪为太傅，录尚书事，位在三公上，汉制遂以为常。每少帝立，则置太傅录尚书事，犹古冢宰总己之义，薨辄罢之。（邓彪录尚书事，后以老病，上还枢机职。又，李固、张禹、张防并录尚书事。）自魏晋以后，亦公卿权重者为之，职无不总。（蜀蒋琬字公琰，为录尚书事。时新丧诸葛亮，远近悚惧。琬出类拔萃，处群寮之右，既无戚容，又无喜色，神守举止，有如平日，由是众情渐服。晋宗室会稽王道子及世子元显，并录尚书事，时道子为 东录 ，元显为 西录 。晋康帝时，何充让录表曰： 咸康中分置三录，王导录其一，荀崧、陆晔各录一条事。 晋江右有四录，则四人参录也。江右张华，江左庾亮，并经阙上书七条。）凡重号将军刺史，皆得命曹授用，唯不得施陈及加节。宋孝武孝建中，不欲威权外假，省录。大明末复置，此后或置或省。齐世录尚书及尚书令，并总领尚书台二十曹，为内台主，行遇诸王以下皆禁驻，号为 录公 。（齐明帝为宣成王，录尚书。废帝昭业思蒸鱼，太官以无 录公 命，不与。）高帝崩，遗诏以褚彦回录尚书事。江左以来，无单为录者，有司拟立优策，王俭议宜有策书，乃从之。（王俭议以为： 见居本官，别拜录，推理应有策书，而旧事不载。中朝以来，三公王侯，则优策并设，官品第二，策而不优。优者褒美，策者兼明委寄。尚书职居天官，政化之本。故尚书令品虽第三，拜必有策。录尚书品秩不见，而总任弥重，前代多与本官同拜，故不别有策。即事缘情，不容均之凡僚。宜有策书，用申重寄，既异王侯，不假优文。 从之。）北齐录尚书一人，位在令上，掌与令同，俱不纠察。自隋而无。
尚书令
殷、汤制官有冢宰，（伊尹制官，以三公摄冢宰。）君薨，则百官总己以听於冢宰。周之冢宰为天官，掌邦之理，六卿之职总属焉，於百官无所不主。至秦，置尚书令。尚，主也。汉因之，铜印青绶。武帝用宦者，更为中书谒者令。成帝去中书谒者令官，更以士人为尚书令。（时弘恭、石显相继为中书令，专权邪僻。前将军萧望之领尚书事，建言以为 尚书百官之本，国家枢机，宜以通明公正处之。武帝游宴后庭，故用宦者，非古制也。宜罢中书宦官。 ）后汉众务，悉归尚书，三公但受成事而已。尚书令主赞奏事，总领纪纲，无所不统。与司隶校尉、御史中丞朝会皆专席而坐，京师号曰 三独坐 。故公为令、仆射者，朝会不陛奏事。天子封禅，则尚书令奉玉牒检兼藏封之礼。（后汉光武以侯霸为尚书令，每春常下宽大之诏，奉四时之命，皆霸所建也。郭伋迁尚书令，处职机密，数纳忠谏。陈忠为尚书令，前后所奏，悉条於南宫阁上，以为故事。郑弘为尚书令，亦著於南宫，以为故事。郭贺字乔卿，为尚书令，百姓歌之曰： 厥德仁明郭乔卿，忠正朝廷上下平。 又，左雄字伯豪，为尚书令。自雄在尚书，天下不敢谬选，十馀年间，称为得人。自雄掌纳言，多所正肃。沈勋字异徵，诣南宫，赐酒，拜尚书令，持节临辟雍，名冠百僚。荀彧字文若，为尚书令，居中持重，焚毁故案，奇策密谋，不得尽闻。又举荀攸可以代己。后攸为尚书令，亦推贤进士。魏武帝曰： 二荀令之论人，久而益信，没世不忘。 ）魏晋印绶与汉同，冠进贤两梁，纳言帻，五时朝服，佩水苍玉。受拜则策命之，以在端右故也。薨，於朝堂发哀。（陈矫字季弼，为尚书令。魏明帝卒至尚书门，矫跪问曰： 陛下欲何之？ 帝曰： 欲案行文书耳。 矫曰： 此臣职分，非陛下所宜临也。若臣不称职，则请就黜。 帝惭，回车。晋乐广为尚书令，无当时称，为后人所思。又太熙元年，诏曰： 夫总百揆之得失，管王政之开塞者，端右之职也。是以自汉代以来，慎选其人。议郎王戎可为尚书令。 又，卫瓘字伯玉，拜尚书令，性严惮，以法御下，视尚书若参佐，尚书郎若掾属。又熊远启曰： 伏见吏部以太尉荀组为尚书令，复领荆州牧。自三代以来，未闻以纳言之官而出领牧伯者。 王彪之字叔虎，为尚书令，与谢安共掌朝政。安每称曰： 朝之大事，众不能决者，谘之王公，无不得判之。 ）魏晋以下，任总机衡，事无大小，咸归令仆。（宋孝建元年，诏曰： 尚书，百官之元本，庶绩之枢机。丞郎、列曹，局司有任。自顷事无巨细，悉归令仆，非所以群能济业也。可更明体制，责厥成也。 ）齐梁旧用左仆射，美迁司空。（谢朏字敬冲，徵为司徒、尚书令。朏辞脚疾，不堪朝谒，乃角巾肩舆，诣云龙门谢。既见，乘小车就席。）梁陈并有之。后魏、北齐掌弹纠见事，与御史中丞更相廉察。隋亦总领众务。大唐尚书令朝服鷩冕，八旒七章，三梁冠。武德初，太宗为秦王时，尝居之，其后人臣莫敢当。故自龙朔三年，制废尚书令。（至广德中，郭子仪勋业既盛，乃特拜焉。子仪以文皇帝故，让不敢受。）
仆射（左右丞左右司郎中员外郎附）
仆射：秦官。汉因之，自侍中、尚书、博士、郎皆有之。古者重武官，有主射以督课。（古者重武官，以善射者掌事，故曰仆射。仆射者，仆役於射也。一云，仆，主也。）军屯吏、驺、宰、永巷宫人皆有，取其领事之号。（凡此诸官，皆有仆射，随所领之事以为号也。若军屯吏则曰军屯仆射，永巷则曰永巷仆射。）成帝建始元年，初置尚书五人，以一人为仆射，主封门，掌授廪假钱穀。（郑崇字子游，为尚书仆射，数直谏诤。每见，曳革履，上笑曰： 我识郑尚书履声。 后为人所谮，上责崇曰： 君门如市，何欲禁切主上？ 崇曰： 臣门如市，臣心如水。 上怒，下狱穷治，死狱中。）后汉尚书仆射一人，署尚书事。令不在，则奏下众事，印绶与令同。（自汉以下，章服并与令同。）献帝建安四年，以执金吾荣邵为左仆射，卫臻为右仆射。仆射分置左右，盖自此始。（锺离意字子游，拜尚书仆射。尝赐胡侍子，当五十疋，尚书郎受诏，误以三十疋。上怒，召郎，欲鞭之。意入曰： 臣位大罪重，郎位小罪轻，臣当先坐，然后及郎。 遂解衣当鞭。上释之曰： 非锺离尚书，几误降威於此郎。 又明帝作北宫，意谏止之，出为鲁相。及德阳殿成，百官大会。上笑曰： 锺离尚书在，朕不得成此殿。 鲍永字君长，拜仆射，将兵案河东。永好文德，虽行大将军事，常白襜，路称 白衣尚书 。）经魏至晋，迄於江左，省置无恒。（魏徐宣字宝坚，为左仆射，加侍中。车驾幸许昌，宣统留事。帝还，主者奏呈文书。诏曰： 吾省与仆射何异？ 竟不视。又，时欲以贾诩为仆射，诩辞曰： 尚书仆射，官之师长，天下所属，其柰於国朝何？ ）置二，则为左右仆射；或不两置，但曰尚书仆射。（荀顗字景倩，其外生陈泰，启顗代己。泰薨，代泰为仆射，领吏部，四辞而受。顗承泰后，加之淑慎，综覈名实，风俗澄一。又武帝诏曰： 中军将军羊祜，秉德清劭，经纬文武，虽处腹心之任，不处枢机之重，非垂拱无为之意也。其以祜为尚书左仆射。 又司马珪为尚书右仆射，时年四十九，众以为美。又周顗为左仆射，风德虽重，过江积年，恒饮酒，三日醒，时人谓为 三日仆射 。谢安亦为仆射。）令阙，则左为省主。若左右并阙，则置尚书仆射以主左事，置祠部尚书以掌右事，则尚书仆射、祠部尚书不恒置矣。（若无令，则左仆射为省主，与令同。若左右并阙，则直置仆射，在其中閒，总左右事。）宋尚书仆射胜右减左，右居二者之间。仆射职为执法，置二则为左右执法。（王敬弘为仆射，关署文案。初不省读，尝陪听讼，文帝问以疑狱，敬弘不对。帝变色，问左右： 何故不以讯牒副仆射？ 敬弘曰： 臣乃得讯牒，正自不解。 帝不悦，后迁尚书令。）又与尚书分领诸曹，兼掌弹举。（王弘为仆射，奏弹康乐县公谢灵运： 力人桂兴淫其嬖妾，杀兴江涘，请免官削爵，付大理。内台旧体，不得用风声举弹。此事彰赫，暴之朝野，不敢拱默。 武帝令免官而已。）齐左右仆射行则分道，左仆射领殿中、主客二曹，（掌诸曹郊庙园陵、车驾行幸、朝仪台内非违、文官举补满叙疾假事。其诸吉庆、瑞应、众贺、灾异、贼发、众变、临轩策命，改号格制，莅官铨选，凡诸除署、功论、封爵、贬黜、八议、疑谳通关案，则左仆射主，右仆射次经之。）右仆射领祠部、仪曹。（掌诸曹库藏穀帛，文武廪给，诸军资差量人役百工，死病亡叛讨捕，考剔非违，租布税调，理船车兵器。其祠部郊庙丧赠，仪曹仪典礼学，武官除署，移井城邑，人户复除，家宅田地兴工创架运写，拘虑刑狱听讼，百工免遣，通关及案奏事，则右仆射主，左仆射次经之。）黄案，左仆射上署，右仆射次署。凡仆射掌朝轨，尚书掌谳奏，都丞任在弹违。（诸详谳事，应须命议相值者，皆郎先立意，应奏黄案及关事，以立意官为议主。凡辞诉有慢命者，曹掾咨如旧。若命有咨，则以立意者为议主。）齐梁旧制，右仆射迁左仆射，左仆射美迁令，其仆射处於中。陈亦然。后魏二仆射，左居上，右居下。（令、仆、中丞驺唱而入宫门，至於马道。及郭祚为仆射，以为非尽敬之宜，乃奏请：御在太极，驺唱至止车门；御在朝堂，止司马门。驺唱不入宫，自此始也。又尔朱仲远为行台仆射，请准朝式，在军鸣驺，废帝笑而许之，其肆情若此。）北齐仆射，职为执法，置二则为左右仆射，皆与令同，左纠弹而右不纠弹。隋文帝开皇三年，诏左右仆射从二品，左掌判吏部、礼部、兵部三尚书，御史纠不当者，兼纠弹之。右掌判都官、度支、工部三尚书，又知用度。馀并依旧。（杨素为右仆射，与高颎专掌朝政。后文帝渐疏忌素，诏曰： 仆射，国之宰辅，不可躬亲细务，但三五日一度向省，评论大事。 外示崇重，实夺其权也。终仁寿之末，不复通判省事。）大唐左右二仆射因前代，本副尚书令。自尚书令废阙，二仆射则为宰相。故太宗谓房玄龄、杜如晦曰：
 公为仆射，当洞开耳目，访求才贤，是为宰相弘益之道。今以决辞听讼不暇，岂助朕求贤之意？ 乃令尚书细务悉委於两丞。其冤滥大故，当奏闻者，则关於仆射。及贞观末，除拜仆射，必加 同中书门下平章事 及 参知机务 等名，方为宰相，不然则否。然为仆射者，亦无不加焉。至开元以来，则罕有加者。（自开元以来，始有单为仆射，不兼宰相者。）初，龙朔二年，改左、右仆射为左、右匡政，咸亨元年复旧，官品第四。（上元三年闰五月，制尚书省颁下诸州府，并宜用黄纸。）武太后改二仆射为文昌左右相，进阶为从三品，寻复本阶。神龙初，复为左右仆射。（二年九月，饬门下及都省，宜日别录制饬，每三月一进。）开元元年，改为左右丞相，从二品，统理众务，举持纲目，总判省事。（二年四月，饬在京有诉冤者，并於尚书省陈牒，所司为理。若稽延致有屈滞者，委左右丞及御史台访察闻奏。如未经尚书省，不得辄於三司越诉。）御史纠不当者，兼得弹之。至天宝元年复旧。
议曰：按仆射秦官，其名则微，其职甚细。东汉以后，虽委任渐重，职司会府，而非百寮师长之职也。又按，丞相亦秦官，秦氏每群臣上表，皆云 丞相臣某 为首。汉之宗臣萧何为丞相。汉仪：丞相进，天子御座为起，在舆为下；有疾，法驾至第问。得戮二千石，申屠嘉欲斩内史晁错是也。霍光受顾讬之重，当伊周之地，废昌邑王，上表太后： 丞相臣敞 为首， 大司马、大将军臣光 次之，其尊崇如此。中閒尝置左右丞相，亦尝改为相国，亦为大司徒。大抵汉之丞相，是为三公，於天下无所不统。后汉亦以三公为宰相，则司徒本西汉丞相也。后或为丞相，或为相国，或为大丞相，虽互为之名，其实一也。曹公、司马师、昭、赵王伦、王敦、王导、刘义宣、齐高帝、梁武帝、尔朱荣、侯景、陈武帝、齐献武、隋文帝皆为之。历代多非寻常人臣之职，亦多为赠官。然自秦以降，实居百寮之长。今尚书令总领众务，举持纲目，仆射贰之，诚为崇重，且非统国政，宰天下之任，宜侍中、中书令，如直以尊崇则太师，不然上公、太尉始可师长命百寮也。龙朔中，天宝初，尝改侍中、中书令为左右相，远协伊尹、仲虺为左右相，周公、召公相成王为左右之义，斯诚允当。或谓尚书令、仆射、录尚书之职，是官之师长。按前代录尚书霍光、张安世、王凤、赵熹、牟融、邓彪、张禹、李固、王导、褚彦回、齐明帝之徒，或是丞相，或是三公，或是大将军、大司马兼之，皆秉朝政，犹古冢宰，百官总己，实宰辅也，其时别自有令仆。今仆射虽尝改为丞相，名同而职异，品秩又未崇极，上有三师、三公、尚书令七人，岂得比前代丞相受任也？其袭旧名无实者，若今刺史皆云使持节，按前代使持节，得戮二千石；其王公以下封国，皆南面臣人，分茅建社；其开府仪同三司，则礼数班秩皆如三公，置府辟吏：今并岂有其实乎？此例甚众，不能遍举。安有仆射因改丞相之名，都无丞相之实，而为百寮师长也？又与丞郎绝礼，若不隔品致敬，则诸司长官与隔品寮属，其可绝礼乎？斯不然矣。
左右丞：秦置尚书丞二人，属少府。汉因之。至成帝建始四年，置丞四人。及后汉光武，始减其二，唯置左、右丞，佐令、仆之事，台中纪纲，无所不总。左丞主吏民章报及驺伯史，（黄香字文彊，拜左丞，功满当迁，和帝留，增秩。后拜尚书，迁仆射。）右丞与仆射皆掌授廪假钱穀，又假署印绶及纸笔墨诸财用库藏。（杨乔为右丞，行值太常辛柔，柔不避车，乔奏柔不敬，下廷尉。）左、右丞阙，以次夕郎补之，三岁为刺史。汉御史中丞、侍御史行複道中，遇尚书及丞、郎，避车执版揖，丞、郎坐车，举手礼之，车过远，乃去。尚书言左、右丞，敢告知如诏书律令。郎见左、右丞，对揖无敬，称曰左、右君。丞、郎见尚书，执版揖，称曰 明时 。郎见令、仆，执版拜，朝贺对揖。魏晋左、右丞铜印，青黑绶，进贤一梁冠，介帻，绛朝服。左丞主台内禁令，寝庙祠祀，朝仪礼制，选用署吏，急假兼纠弹之事；（傅咸答辛旷诗序曰： 尚书左丞，弹八座以下，居万机之会，乃皇朝之司直，天台之管辖。 又郤诜为左丞，奏推吏部尚书崔洪。洪曰： 我举郤丞，而还奏我，此挽弓自射之谓也。 ）右丞掌台内库藏庐舍，凡诸器用之物及刑狱兵器，督录远道文书章表奏事。宋因之，而右丞亦主钱穀。（虞玩之字茂瑶，宋元徽中为右丞。齐高帝参政，与玩之书曰： 今漕藏有阙，吾贤居右丞，已觉金粟可积矣。 ）皆铜印黄绶。齐左丞掌寝庙郊祠、吉庆瑞应、灾异、立作格制、诸案弹、选用除置、吏补满除遣注职。（任遐为左丞，奏御史中丞陆澄不纠事，请免澄官。又建康令与秣陵令同乘行车，前导四卒。左丞沈昭略奏，凡有卤簿官共乘，不得兼列驺道，请免其官。）视中书郎迁黄门郎。右丞掌兵士百工补役死叛考代、年老疾病解遣，其内外诸库藏穀帛，刑罪创业诤讼，田地船乘，禀拘兵工死叛，考剔讨捕，差分百役，兵器诸营署人领，州郡租布，民户移徙，州郡县并帖，城邑人户割属，刺史二千石令长丞尉被收及免赠，文武诸犯削官事。白案则右丞上署，左丞次署。黄案则左丞上署，右丞次署。诸立格制及详谳大事，郊庙朝廷仪体，亦左丞上署，右丞次署。梁皆铜印黄绶，一梁冠。左丞掌台内分职仪、禁令、报人章，督录近道文书章表奏事，纠诸不法。凡诸尚书文书诣中书省者，密事皆以契刀囊盛之，封以丞相印。（刘洽字义瓘，为左丞，准绳不避贵戚，尚书省贿赂莫敢通。）右丞掌台内藏及庐舍，凡诸器用之物，督录远道文书章表之事。陈因之。后魏、北齐左丞为上阶，右丞为下阶。北齐左丞掌吏部等十七曹，（吏部、考功、主爵、殿中、仪曹、三公、祠部、主客、左右中兵、左右外兵、都官、二千石、度支、左右户。）并纠弹见事，又主管辖台中违失，并纠驳之。（崔昂除左丞，兼度支尚书。左丞兼尚书，近代未有，唯昂为冠首，朝野荣之。又酷吏宋游道为左丞，始依故事，於尚书省立门名，以记出入早晚，令仆以下皆侧目。）右丞掌驾部等十一曹，（驾部、虞曹、屯田、起部、兵部、比部、水部、膳部、仓部、金部、库部。）亦管辖台中，唯不弹纠，馀悉与左同。隋左右丞掌分尚书诸司纠驳。（元寿字长寿，为尚书左丞。萧摩诃妻患将死，奏令其子向江南收家产。寿奏劾之曰： 摩诃远念资财，近忘匹好，令其子舍危惙之母，为聚敛之行。御史韩微之等见而不弹，请付大理。臣忝居左辖，无容寝默。 ）大唐因隋制。龙朔二年，改为左、右肃机，（其年有宇文化及子孙论资荫，所司理之，至於勾当，右肃机杨昉未详案状，诉者自以道理已成，无复疑滞，〈孛夂〉而逼昉。昉谓曰： 適退朝，未食，食毕详之。 诉者曰： 公云未食，亦知天下有累年羁旅者乎？ 昉遽命案，立判之曰： 父弑隋主，子诉隋资，生者犹配远方，死者无宜更叙。 ）咸亨元年复旧。（仪凤四年，韦仁约除尚书左丞。约奏曰： 陛下为官择人，无其人则阙。今不惜美锦，令臣制之，此陛下知之深矣，微臣尽命之日矣。 仁约遂振举纲目，略无留事，群曹肃然。）左丞掌管辖诸司，纠正省内，勾吏部、户部、礼部等十二司，通判都省事。右丞掌管兵部、刑部、工部等十二司，馀与左丞同。
左、右司郎中：隋炀帝三年，於尚书都省初置左、右司郎二人，品同诸曹郎，从五品，掌都省之职。大唐贞观二年，改为郎中。龙朔二年改为左、右丞务，咸亨元年复旧。令掌副左右丞所管诸司事，省署钞目，勘稽失，知省内宿直，判都省事。若右司不在，则左并行之；左司不在，右亦如之。
员外郎：武太后永昌元年置，与郎中分掌曹务。神龙元年省，二年复置。
历代尚书（八座附）
秦尚书四人。（不分曹名。）汉成帝初置尚书五人，其一人为仆射，四人分为四曹：（尚书曹名，自此而有。）常侍曹，（主公卿。）二千石曹，（主郡国二千石。）民曹，（主凡吏民上书。以人字改焉。自后历代曹部皆同。）客曹。（主外国夷狄。）后又置三公曹，（主断狱。）是为五曹。后汉尚书五曹，六人，其三公曹尚书二人。（掌天下岁尽集课州郡。）吏曹、（掌选举、齐祠。后汉志谓之常侍曹，亦谓之选部。）二千石曹、（掌中都官、水火、盗贼、辞讼、罪法，亦谓之贼曹。）民曹、（掌缮理、功作、盐池、苑囿。）客曹，（掌羌胡朝贺。法驾出，则护驾。后汉光武分二千石曹及客曹为南主客、北主客二曹。）两梁冠，纳言帻。或说有六曹。（按后志云 分客曹为二 ，是六天曹也。又晋志云： 以前汉五曹，更加中都官曹，为六曹也。 按应劭汉官云： 二千石曹，主中都官事。 则不应更有中都官曹也。今依劭说，为五曹，六人。魏朗字少英，入为尚书，再升紫微，謇谔禁省，为百僚所服。又张陵字处冲，为尚书。岁朝，梁冀带剑入省，陵叱令夺剑，劾冀，诏以岁俸赎罪。又郑均字仲虞，为尚书，淡泊无为，以病罢还第，赐尚书禄，号为 白衣尚书 。）魏有吏部、左民、客曹、五兵、度支，凡五尚书。晋初有吏部、三公、客曹、驾部、屯田、度支六曹。（无五兵。）太康有吏部、殿中、五兵、田曹、度支、左民，为六曹尚书。（无驾部、三公、客曹。）及渡江，有吏部、祠部、五兵、左民、度支五尚书。（皆铜印墨绶，进贤两梁冠，纳言帻，绛朝服，佩水苍玉。乘轺车，皂轮，执笏负荷。加侍官者，武官左貂金蝉。）宋有吏部、祠部、度支、左民、（左民尚书统左民及驾部二曹。）都官、五兵六尚书。（尚书纳言帻，进贤两梁冠，佩水苍玉。）齐梁与宋同，（侯景改梁五兵为七兵尚书。又职官录曰： 齐尚书品服悉与令同。 ）亦别有起部，而不常置也。（梁何胤字子季，为左民尚书。后辞官，隐於若耶山云门寺，饬给白衣尚书禄，胤固辞。又到洽为御史中丞，兄溉为左民尚书。旧中丞不得入尚书下舍。洽引服亲不应有碍，刺省详决。乃许入溉省，亦以其兄弟素笃，不能相别。）陈与梁同。后魏初有殿中、（掌殿内兵马仓库。）乐部、（掌伎乐及角使伍伯。）驾部、（掌牛马驴骡。）南部、（掌南边州郡。）北部（掌北边州郡。）五尚书。其后亦有吏部、（初曰选部。）兵部、都官、度支、七兵、祠部、民曹等尚书。又有金部、库部、虞曹、仪曹、右民、宰官、（元禔为宰官尚书。）都牧、（元祯为都牧尚书。）牧曹、右曹、太仓、太官、祈曹、神都、仪同曹等尚书。（自金部以下，但有尚书之名，而不详职事。）北齐有吏部、殿中、（殿中统殿中曹，主驾行百官留守名帐、宫殿禁卫，及仪曹、三公、驾部四曹。）祠部、五兵、都官、度支六尚书。后周无尚书。隋有吏、礼、兵、刑、户、工六部尚书。大唐尚书与隋同。（龙朔二年，改尚书为太常伯。咸亨初复旧。）历代吏部尚书及侍郎，品秩悉高於诸曹。
八座：后汉以六曹尚书并令、仆二人，谓之八座。魏以五曹尚书、二仆射、一令为八座，宋齐八座与魏同。（晋梁陈不言八座之数。）隋以六尚书、左右仆射及令为八座，大唐与隋同。（凡历代尚书，有五曹则兼以二仆射、一令为八座；有六曹则以左右仆射为一座，兼令共为八座；若有六曹而左右仆射并阙，则以尚书仆射及令为八座；若尚书唯有五曹，又无左右仆射，则不备矣。）
历代郎官
尚书郎，汉置四人，分掌尚书事，一人主匈奴单于营部，一人主羌夷吏民，一人主户口垦田，一人主财帛委输。后汉尚书侍郎三十六人，（后汉志曰： 尚书六曹，侍郎三十六人，一曹六人也。 又，汉官仪 尚书侍郎三十五人 。又晋志曰： 光武分尚书为六曹之后，合置三十四人。 并未详孰是。）主作文书起草，取孝廉年未五十，先试笺奏，选有吏能者为之。更直五日於建礼门内。尚书郎初从三署诣台试，初上台称守尚书郎中，岁满称尚书郎，三岁称侍郎，五岁迁大县。其迁为县令，县令秩满自占县，诏书赐钱三万，与三台租钱，馀官则否。吏部典剧，多超迁者。郑弘为仆射，奏以台职任尊而赏薄，人无乐者，请使郎补二千石，自此始也。八座受成事，决於郎，下笔为诏策，出言为诏命。（后汉尚书陈忠上疏曰： 尚书出纳帝命，为王喉舌之官。臣等既愚闇，诸郎多文俗吏，鲜有雅才，每为诏文，宣示内外，转相求请。 ）其入直，官供青缣白绫被，或以锦緤为之。（緤，私列反。緤，系也。）给帐帷、茵褥、通中枕。太官供食物，汤官供饼饵及五熟果实之属，五日一美食，下天子一等。给尚书郎伯史一人，女侍史二人，皆选端正妖丽，执香炉，护衣服。奏事明光殿，因得侍省中，省中皆以胡粉涂壁，画古贤烈士。以丹朱漆地，故谓之丹墀。尚书郎口含鸡舌香，以其奏事答对，欲使气息芬芳也。奏事则与黄门侍郎对揖。黄门侍郎称已闻，乃出。丞、郎月赐赤管大笔一双，隃麋墨一丸。（后汉王译为尚书侍郎，台阁议奏，常依义据法，为三台之表。又冯豹字仲文，为尚书郎。每奏事未报，常俯伏省阁下，或从昏至明。天子默使持被覆之，不惊也。日暮，诸郎下，豹每独在后，帝嘉之。又三辅决录曰： 陈重与其友雷义俱拜尚书郎，义以左黜，重见义去官，亦以病免。又徐防为尚书郎，职典枢机，周密畏慎。隃麋，今汧阳县，出墨。）魏自黄初，改秘书为中书，置通事郎，掌诏草。（即今中书舍人之任。）而尚书郎有二十三人，（有殿中、吏部、驾部、金部、虞曹、比部、南主客、祠部、度支、库部、农部、水部、仪曹、三公、仓部、民曹、二千石、中兵、外兵、都兵、别兵、考功、定课。）非复汉时职任。青龙二年，尚书令陈矫奏置都官、骑兵，合凡二十五郎。每一郎缺，白试诸孝廉能结文案者五人，谨封奏其姓名以补之。（魏韩宣为尚书郎，尝以职事当受罚，已缚，束杖未行，文帝辇过，闻而解之。）晋尚书郎选极清美，号为大臣之副。武帝时，有三十四曹。（加魏直事、屯田、起部、左士、右士。其民曹、中兵、外兵分为左右，主客又分为左右南北。无农部、定课、考功。凡三十四曹。）后又置运曹，为三十五曹。置郎中二十三人，更相统摄。（晋魏舒字阳元，为尚书郎。时欲沙汰郎官，非其才者罢之。舒曰： 吾即其人也。 襆被而出，同寮无清论者，咸有媿色。又解参兄弟少连、叔连、稚连，俱历太子洗马、舍人、尚书郎，州里荣之。又贾充改定律令，以裴楷为定科郎。）或为三十六曹。（晋裴秀以尚书三十六曹统事，准例不明，宜使诸卿任职，未及奏而薨。）当五王之难，其都官、中骑、三曹郎昼出督战，夜还理事。（嵇含言於长沙王乂曰： 昔魏武每有军事，增置掾属。尚书令陈矫以有军事，亦奏增郎。况今都官、中骑、三曹，昼出督战，夜还理事，一人两役，内外废乏。含谓各有主帅，委之大将军，不宜复令台寮杂与其閒。 乂从之，乃增郎及令史。）东晋有十五曹，（殿中、祠部、吏部、仪曹、三公、比部、金部、度支、都官、左民、起部、仓部、库部、中兵、外兵。）自过江之后，官资小减。（王坦之字文度，选曹将拟为尚书郎，坦之闻曰： 自过江，尚书郎正用第二人，何得以此见拟？ 其子国宝好倾侧，妇父谢安恶之，除尚书郎。国宝以为中兴膏腴之族，唯作吏部，不作馀曹郎，怨之，辞不拜。又宋江智渊改尚书库部郎。时高流官序，不为台郎，智渊门孤援寡，独有此选，意甚不悦，固辞不拜。梁王筠除尚书殿中郎。王氏过江以来，未有居郎署者。或劝不就，筠曰： 陆平原东南之秀，王文度独步江东，吾得比踪昔人，何所多恨。 乃忻然就职。）桓玄僣位，改都官郎为贼曹。宋高祖时，有十九曹。元嘉以后，有二十曹郎。三公、比部主法制，度支主算，都官主军事、刑狱。其馀曹所掌各如其名。（宋武帝初，加置骑兵、主客、起部、水部四曹，并东晋旧十五曹，合为十九曹。元嘉十八年，增删定曹郎，即魏世之定科郎也。三十年，又置功论郎，后又省骑兵，故为二十曹。）齐依元嘉制，其拜吏部郎，亦有表让之礼。（齐谢朓迁尚书吏部郎，上表三让。中书疑朓官未及让，以问沈约。约曰： 宋元嘉中，范晔让吏部，朱循之让黄门，蔡兴宗让中书，并三表诏答，其事宛然。近代小官不让，遂成常俗，恐此有乖让意。王蓝田、刘安西并贵重，初自不让，今岂可慕此不让耶？孙兴公、孔顗并让记室，今岂可三署皆让耶？谢吏部今授超阶，让别有意，岂关官之大小？ ）梁加三曹，为二十三曹。（加殿中、虞曹、屯田。）其郎中旧用员外郎、正主簿、正佐有才地者为之，迁通直郎。天监三年，复置侍郎，视通直郎，郎中迁为之。（梁到洽为尚书殿中郎。洽兄弟群从，递居此职，时人荣之。又殿中郎阙，武帝曰： 此曹旧用文学，且居雁行之首，宜详择其人。 乃以张缅为之。）陈有二十一曹。（省梁二曹，不知何曹。）后魏三十六曹。（史阙其文。）至西魏十二年，改为十二部。（后周既改为部，遂以柳庆为计部郎中。又柳靖为尚书度支郎，迁正员郎。今人或谓前代正员郎即今尚书郎中。按历代所称正员郎者，即散骑侍郎耳，谓非员外通直者，故谓之正员郎，则非尚书之职。自魏晋以后，尚书省自有郎中官，不应更置正员郎。）北齐有二十八曹。（吏部、考功、主爵、殿中、仪曹、三公、驾部、祠部、主客、虞曹、屯田、起部、左中兵、右中兵、左外兵、右外兵、都兵、都官、二千石、比部、水部、膳部、度支、仓部、左民、右民、金部、库部。）其吏部、三公各二人，馀并一人，凡三十郎中。（后魏、北齐唯置郎中。）隋初尚书有六曹、二十四司，凡领三十六侍郎，（吏部、司勋、主客、膳部、兵部、职方、都官、司门、度支、户部、比部、刑部等侍郎各二人，主爵、考功、礼部、祠部、驾部、库部、金部、仓部、工部、屯田、虞部、水部侍郎各一人。）分司官曹务，直禁省，如汉之制。至开皇六年，二十四司又各置员外郎一人，以司其曹之籍帐，侍郎阙，则釐其曹事。（今尚书员外郎，其置自此始。以前历代皆谓之尚书郎，各以曹名为称首，或谓之侍郎，皆无员外之号。前代史传及职官要录或有言员外郎者，盖谓员外散骑侍郎耳，非尚书之职，说在散骑篇。前代所言郎官，上应列宿，盖谓三署郎，非谓今尚书郎中也，具三署郎叙篇中。）炀帝即位，以尚书六曹各置侍郎一人，以贰尚书之职。（今之侍郎，其置自此始也。或有曹加二人者。夫侍郎之名旧矣。汉凡诸郎皆掌更直，执戟宿卫诸殿门，以侍卫之故，通谓之侍郎。故武帝时拜东方朔为郎，当时谓之 官不过侍郎，位不过执戟 是也。历代尚书，亦有侍郎。隋初，尚书诸曹二十四司，诸郎皆谓之侍郎，通若今之郎官耳，非今六部侍郎之任。自汉以来，尚书侍郎悉然。）改诸司侍郎但曰郎，（则今郎中之职。）又改吏部为选部郎，礼部为仪曹郎，兵部为兵曹郎，刑部为宪曹郎，工部为起曹郎，以异六侍郎之名。废诸司员外郎，而每司增置一曹郎，各为二员。都司置左右司郎中各一人，品同诸曹郎，掌都省之职。寻又每减一郎，置承务郎一人，同开皇员外郎之职。大唐改隋诸司郎为郎中，每曹又复置员外郎。武德六年，废六司侍郎，贞观二年复旧。今尚书省有左右司郎中各一人，员外郎各一人，分管尚书六曹事。其诸曹诸司郎中总三十人，员外郎总三十一人，通谓之郎官，尤重其选。（凡郎中章服，皆玄冕五旒，衣无章，裳刺黻一章，两梁冠；凡员外郎章服，并爵弁玄缨簪，尊者衣纁裳，一梁冠。）其职任名数，各列在六曹之后。
历代都事主事令史
都事：晋有尚书都令史八人，秩二百石，与左右丞总知都台事。宋、齐八人，梁五人，谓之五都令史，职与晋同。旧用人常轻，武帝诏曰： 尚书五都，职参政要，非但总领众局，亦乃方轨二丞。顷虽求才，未臻妙简。可革用士流，以尽时彦。 乃以都令史视奉朝请。（其时，以太学博士刘讷兼殿中都，司空法曹参军刘显兼吏部都，太学博士孔虔孙兼金部都，司空法曹参军萧轨兼左民都，宣毅墨曹参军王颙兼中兵都。五人并以才地兼美，历兹选矣。）隋开皇初，改都令史为都事，置八人。炀帝分隶六尚书，置六人，领六曹事。大唐因之。
主事：二汉有之。（汉光禄勋有南北庭主事、三署主事，於诸郎之中察茂才高第者为之。后汉范滂字孟博，自光禄四行迁光禄主事。时陈蕃为光禄勋，滂执公仪诣蕃，蕃亦不止，滂怀恨，投板弃官而去。郭泰闻之曰： 若范孟博者，岂宜以公礼格之。 蕃乃谢。又胡伯蕃、公沙穆并为之。）后魏於尚书诸司置主事令史。隋於诸省又各置主事令史员。炀帝三年，并去令史之名，但曰主事，随曹闲剧，而每十令史置一主事，不满十者亦一人，杂用士人。（颜慜楚者，文学名流，为内史主事。）大唐并用流外。
令史：汉官也。后汉尚书令史十八人，曹有三人主书，后增剧曹三人，合二十一人，皆选於兰台符节简练有吏能者为之。（汉官仪云： 能通苍颉史籀篇，补兰台令史，满岁，补尚书令史；满岁，为尚书郎。 后汉韦彪字孟达，上疏曰： 往时楚狱大起，故置令史以助郎职，而类多小人，好名奸利。今者务简，可皆停省。 ）其尚书郎初与令史皆主文簿，其职一也。郎缺，以令史久次者补之。光武始革用孝廉，孝廉耻焉。（时故事，尚书郎缺，以令史久次补之。光武始改用孝廉为郎，而孝廉丁邯称病不就。诏问： 实病，羞为郎乎？ 对曰： 臣实不病，耻以孝廉为令史职耳。 帝怒，杖之数十。诏问： 欲为郎否？ 邯曰： 能杀臣者陛下，不能为郎者臣也。 中诏遣出，竟不能为郎。又郎中袁著诣阙上书，讼梁冀骄暴，冀阴杀之。学生刘常，当代名儒，素善於著，冀召常补令史，以此辱之。）旧制，尚书郎限满补县长，令史补丞尉。尚书令郑弘奏曰： 职尊赏薄，多无乐者，请郎补千石，令史为长。 帝从之。（蜀志：董厥为府令史，诸葛亮称之曰： 董令史，良士也。 后迁至尚书令，平台事。）西晋令史朝晡诣都座朝，江左唯早朝而已。又贾充为尚书令，以目疾，表置省事吏四人。尚书置省事，自此始也。其品职与诸曹令史同。（姚苌围苻坚，遣仆射尹纬诣坚问事。坚见其瑰杰，问曰： 卿於朕代为何官？ 纬答曰： 尚书令史。 坚曰： 卿宰相才，王景略之俦也，而朕失之。今日之亡，不亦宜乎！ ）晋、宋兰台寺正书令史虽行文书，皆有品秩，朱衣执板，给书僮。孔顗为御史中丞，坐鞭令史，为有司所纠。（孔顗性素俭，兰台令史皆三吴富人，轻顗故也。）梁、陈与晋、宋同。后魏令史亦朱衣执笏，然谓之流外勋品。北齐尚书郎判事，正令史侧坐，书令史过事，令史皆平揖郎，无拜。自隋以来，令史之任，文案烦屑，渐为卑冗，不参官品。（开皇十五年诏： 州县佐史，三年一代，不得重任。 ）炀帝以四省、三台皆曰令史，九寺、五监、诸卫府则皆曰府史，於时令史得官者甚少，年限亦赊。（隋牛弘尝问於骑尉刘炫曰： 按周礼士多而府史少。今令史百倍於前，制官减则不济，其故何也？ 炫曰： 古人委任责成，岁终考其殿最，案不重校，文不繁悉，府史之任，掌要目而已。今之文簿，恒虑覆理，鍜炼苦辛甚密，万里追证百年旧案。故谚曰 老吏抱案死 。今古不同，若此之相悬也。 弘又曰： 后魏、北齐之时，令史从容而已，今则不遑宁舍，其事何也？ 炫曰： 齐氏立州不过数十，三府行台，递相统领，文书行下，不过十条。今州二百，其繁一也。往者州唯置纲纪，郡置守丞，县唯令而已。其所具寮，则长官自辟。受诏赴任，每州不过数十。今则不然，大小之官，悉由吏部，纤介之迹，皆属考功，其繁二也。省官不如省事，省事不如清心。官事不省而欲从容，其可得乎！ 弘甚善其言而不能用。）大唐武德中，天下初定，京师穀籴贵，远人不相愿仕流外，始於诸州调佐史及朝集典充选，不获已而为之，遂促年限，优以叙次，六七年有至本司主事及上县尉者。自此之后，遂为官途。总章中，诏诸司令史考满合选者，限试一经，时人嗟异，著於谣颂。（时阎立本为右相，姜恪为左相。立本无他才识，时以善画称之。恪尝累为将军，立功塞外。是岁京师饥旱，弘文、崇贤、司成三馆学生并放归本贯。当时为之语曰： 左相宣威沙漠，右相驰誉丹青。三馆学生放散，五台令史明经。 ）
行台省
行台省，魏晋有之。昔魏末晋文帝讨诸葛诞，散骑常侍裴秀、尚书仆射陈泰、黄门侍郎锺会等以行台从。至晋永嘉四年，东海王越帅众许昌，以行台自随，是也。（越请讨石勒，表以行台随军。）及后魏，谓之尚书大行台，别置官属。（后魏道武帝置中山行台，以秦王仪为尚书令以镇之。孝武永熙三年，以宇文泰为大行台，以苏绰为行台度支尚书。）北齐行台兼统民事，自辛术始焉。（武定八年，辛术为东南道行台。东徐州刺史郭志杀郡守。文宣闻之，饬术曰： 江淮初附，百姓难向京师，留卿为行台，亦欲理边民冤枉，监理牧守。自今以后，所统十馀州地诸有犯法者，刺史先启听报，以下先理后表。 齐代行台兼总民事，自术始也。）其官置令、仆射，其尚书丞郎皆随时权制。（江左无行台，唯梁末以侯景为河南王大行台，承制如邓禹故事。）隋谓之行台省，有尚书令、仆射（左右任置）各一人，主事四人。有考功、（兼吏部、主爵、司勋。）礼部、（兼祠部、主客。）膳部、兵部、（兼职方。）驾部、库部、刑部、（兼都官、司门。）度支、（兼仓部。）金部、工部、屯田（兼水部、虞部。）侍郎各一人。每行台置食货、农圃、武器、百工监、副监，各置丞、（食货四人，农圃一人，武器二人，百工四人。）录事等员。（食货、农圃、百工各二人，武器一人。）盖随其所管之道，置於外州，以行尚书事。大唐初，亦置行台，贞观以后废。其后诸道各置采访等使，每使有判官二人，兼判尚书六行事，亦行台之遗制。
