<strong>职官十</strong>
武官上
将军总叙
三代之制，天子六军，其将皆命卿，（一万二千五百人为军。）故夏书曰 大战於甘，乃召六卿 。盖古之天子寄军政於六卿，居则以田，警则以战，所谓入使理之、出使长之之义。其职在国，则以比长、闾胥、族师、党正、州长、乡大夫为称，其在军则以卒伍、司马、将军为号，所以异军国之名。诸侯之制，大国三军，次国二军，小国一军，其将亦命卿也。晋献公初作二军，公将上军，则将军之名起於此也。魏献子、卫文子并居将军之号。（左传曰： 晋阎没、女宽谓魏献子曰： 岂将军食之而有不足。  注曰： 献子为中军率，故谓之将军。 又礼记曰： 将军文子之丧既除，而后越人来吊。 又家语曰： 卫将军文子问於子贡。 是也。文子为卫之将军，名弥牟。）自战国置大将军，周末又置前后左右将军，至秦，将军之官多矣。汉兴，置大将军、骠骑将军，位次丞相。车骑将军、卫将军、左右前后将军，皆金印紫绶，位次上卿，（后汉志曰： 汉将军比公者四：谓大将军、骠骑、车骑、卫将军。 ）掌京师兵卫，四夷屯警。孝武征闽越、东瓯，又有伏波、楼船；及伐朝鲜、大宛，复置横海、度辽、贰师。宣帝增以蒲类、破羌。权时之制，若此非一，亦不常设。光武中兴，诸将军皆称大。及天下已定，武官悉省。（后汉志曰： 其前后杂号将军皆主征伐，事讫皆罢。 ）四征兴於汉代，四安起於魏初，四镇通於柔远，（镇东西南，并后汉末有之。镇北，魏置。）四平止於丧乱。（魏置。）晋武帝重兵官，故军校多选朝廷清重之士居之。置中军将军以统宿卫七军。及五王作难，东海王越以顷兴事皆由殿省，乃奏宿卫有侯爵者皆罢之。时殿中武官并封侯，由是出者略尽，皆涕泣而去。乃以东海国官领左右卫，以国兵宿卫。晋宋以来，以领军、护军、左右二卫、骁骑、游击将军，谓之六军。（《宋舆服志》曰： 骠骑、车骑、卫将军及诸将军加大者，皆金章紫绶，武冠，佩水苍玉。诸军司马，银章青绶，朝服武冠。 ）其四安、四平、左右前后、征虏等将军及四中郎将，晋代荀羡、王胡之并居此官。宋齐以来，唯处诸王素族无为者。齐以二卫，（左右。）四军，（前后左右将军，谓之四军。）五校，（即汉之五校。）骁骑、游奥、积射、强弩、殿中员外、殿中、武卫七将军，殿中司马督及虎贲中郎将，冗从仆射，（《宋志》曰： 冗从仆射，汉东京有中黄门冗从仆射，非其职也。魏代因其名而置冗从仆射。 《职官要录》曰： 本期门之职，汉桓帝时置冗从仆射，掌诸散从，其射事则主帅之。 ）羽林监，武骑常侍谓之西省，而散骑谓东省。梁武帝以将军之名高下舛杂，命更加釐定，於是有司奏置一百二十五号将军。以镇卫、骠骑、车骑为二十四班，（内外通用。）四征、四中为二十三班，（四中谓军、卫、抚、权。）八镇为二十二班，（东西南北左右前后，）八安为二十一班，（东西南北左右前后。）四平、四翊为二十班，（四平，东西南北。四翊，左右前后。）凡三十五号，为重号将军。又有五德将军，（忠武、军师，武臣、爪牙、龙骑、云麾，镇兵、翊师、宣惠、宣毅，智威、仁威、勇威、信威、严威，智武、仁武、勇武、信武、严武，谓五德将军。）以班多者为贵。凡十品二十四班。品十取其盈数，班二十四以法气序。制簿悉以大号居后，以为选法，自小迁大也。前史所记，以位得从公，故将军之名，次於台槐之下。至是备其班品，叙於百官之外，凡一百二十五将军。后魏将军之名多矣，谓骠骑、车骑、卫为三将军。末年有八柱国大将军，其中六人各督二大将军，（事在柱国将军篇。）凡十二大将军。（元赞、元育、元廓、侯莫陈顺、宇文导、达奚武、李远、豆卢宁、宇文贵、贺兰祥、杨忠、王雄，此十二大将军。）又各分统开府二人，一开府领一军兵，是为二十四军，分掌禁旅，当爪牙御侮之寄。自大统十六年以后，功臣位至柱国及大将军者众矣，咸是散秩，无复统御。（后周武帝三年，改诸军军士并为侍官。）隋炀帝以左右翊卫、（改左右卫为之。）左右骁卫、（改左右备身为之。）左右武卫、（隋初旧名。）左右屯卫、（改左右领军为之。）左右御卫、（新加置。）左右候卫，（改左右武候为之。）凡十二卫，各置大将军一人，将军二人，以总府事。（每卫各置长史、录事参军、司仓、兵、骑、铠等参军员。军人总名卫士。）盖魏、周十二大将军之遗制。大唐武德初，秦王既平王世充及窦建德，高祖以秦王功殊今古，自昔位号不足以为称，乃特置天策上将军以拜焉，位在王公上。及升储宫，遂废天策府。二年七月，高祖以天下未定，事资武力，将举关中之众，以临四方，乃置十二军，分关中诸府以隶焉。（以万年道为参旗军，长安道为鼓旗军，富平道为玄戈军，醴泉道为丹钺军，同州道为羽林军，华州道为骑官军，宁州道为折威军，岐州道为平道军，豳州道为招摇军，麟州道为苑游军，泾州道为天纪军，宜州道为天节军。）每军将一人，副一人，取威名素重者为之，（杨恭仁、刘弘基、长孙顺德等并为其将。）督耕战之备。自是士马强劲，无敌於天下。五年省。七年，以突厥寇掠，复置十二军，后又省之。其后定制，有：左右卫、（隋之翊卫。）左右骁、左右武、左右威、（左右威，隋之屯卫。）左右领军、左右金吾、（金吾，隋之武候卫。）左右监门、左右千牛，凡十六卫，大将军各一人，（左右卫及左右金吾总谓之四卫，其馀谓之杂卫。）将军总三十人。（左右千牛卫将军各一人，馀位各二人。）左右羽林、左右龙武、左右神武六军，大将军各一人，将军各三人，皆有卫署。（开元十二年，张说奏，於三辅拣五尺八兵十二万人，谓之彍骑，置於南衙。每月分番，自此以后，不复简点。）其馀骠骑、辅国、镇军、冠军四大将军，云麾、忠武、壮武、宣威，明威、定远、宁远、游骑、游击等九将军，并为五品以上武散官。先天二年正月十日诏： 往者卫士，计户取充使，二十一入幕，六十出军，既惮劬劳，咸欲避匿。今改取二十五以上充，十五年即放出。频经征镇者十年放出。自今以后，羽林、飞骑先於卫士中简择。 开元十一年二月敕： 同、华两州，精兵所出，地资辇毂，不合外支。自今以后，更不得取同、华两州兵防。 
左右卫（并亲卫）
汉京师有南北军，掌理禁卫，（南军若今诸卫，北军若今羽林等军。周勃驰入北军是也。）初有卫将军。（说在本篇。）魏末，晋文王又置中卫将军。武帝受禅，分中卫为左右卫将军。（以羊琇为左，赵序为右。）并置佐吏，皆掌宿卫营兵，银章青绶，武冠，绛朝服，佩水苍玉。宋齐谓之二卫，各领营兵，每暮一人宿直。后增二卫仪从为九十人。陈因之。后魏永光初，又增置左右卫将军各二人。北齐二人，分掌左右厢，所主朱华阁以外，各武卫将军二人贰之。隋初，左右卫大将军各一人，将军各二人，又各统亲卫。炀帝改左右卫为左右翊卫。（又加置亲卫，并领勋武三卫。炀帝改三卫为三侍，非翊卫府皆无三侍。）其所领军士名为骁骑。大唐复为左右卫，大将军各一人，（掌宫掖禁御，督摄队伍。）将军各二人。（贰大将军事。）
长史各一人。晋武帝置左右卫，各有长史、司马。东晋省长史。历宋、齐、梁、陈、后魏、北齐并同。至隋，左右卫各置长史一人，大唐因之。
录事参军各一人。东晋元帝初为镇东大将军，置录事参军。自后无闻。梁皇弟皇子府有中录事参军及录事参军各一人。后魏二大公府及第一、第二、第三品将军府及始蕃王、二蕃王、三蕃王府各有录事参军官。北齐因之。隋左右卫府各有录事参军一人。大唐因之。
仓曹参军各二人。东晋元帝为镇东大将军，有仓曹参军。宋武帝相府亦置。后魏与录事参军同置。北齐因之。隋左右卫府各有仓曹参军一人。大唐因之，置二人。
兵曹参军各二人。历代皆与仓曹同置。
骑曹参军各一人。魏司马景王为大将军，有骑兵掾。宋武帝为相，有骑兵参军。隋左右卫府有骑兵参军。大唐初因之，其后改为骑曹。
胄曹参军各一人。东晋元帝为镇东大将军，有铠曹参军。宋武帝为相，亦有之。齐有左右铠曹各一人。隋左右卫府有铠曹行参军事一人。大唐因之。长安初，改为胄曹。神龙初，复为铠曹。开元初，复为胄曹。
凡自十六卫及东宫十率府录事及兵、仓、骑、胄等曹参军，通谓之卫佐，并为美职。汉魏以来，诸将军有长史以下官属。今诸卫所置，盖亦因其旧号，考其资位，则全校微矣。其下诸卫官属并同。
左右亲卫中郎将。府中郎将之名，秦汉以来有之，非今任也。（别具中郎将、五官左右篇中。）今中郎将因隋。每卫各置开府一员以统之。大唐武德七年，改开府为中郎将。亲卫为一府，勋卫、翊卫各为一府，中郎将各一人，掌领校尉以下宿卫，总判府事。大唐武德七年，改亲卫骠骑将军为之。其勋、翊二卫亦然。左右郎将一人。隋备身府置左右郎将。大唐因其名，武德七年，改亲卫车骑将军为之。其勋、翊二卫亦然。掌贰中郎将之职。录事参军一人，掌受府事。兵曹参军一人，掌判府事。校尉五人。
左右骁卫
汉有骁卫将军，谓之杂号将军，武帝以李广为之，后省。后汉初，改屯卫为骁骑。魏置为中军。晋领营兵，兼统宿卫。梁以来，其任愈重。天监六年，置左右骁骑，领朱衣直閤，并给仪从。北徐州刺史昌义之首为此职。出则羽仪清道，入则与二卫通直，临轩则升殿夹侍。改旧骁骑曰云骑。陈有左右骁骑及云骑。（陈韦翙为骁骑将军，素有名称，每大事恒令夹侍左右，时人荣之。）永定二年，诏云： 左右骁骑，宜通文武，文官则用心腹，武官则用功臣，所给仪从，同太子二卫率。 后魏、北齐并有骁骑将军之职。后周有左右骁骑率上士。至隋开皇十八年，置备身府。炀帝即位，改左右备身府为左右骁卫府，所领军士名曰豹骑，其备身府又别置焉。大唐因隋置左右骁卫府。龙朔二年去府字。光宅元年，改左右骁卫为左右武威。神龙元年复旧。大将军各一人，所掌与左右卫同，将军各二人以副之。（领官属并隋置，大唐因之，同左右卫。）
左右武卫
后汉末，曹公为丞相，有武卫营。及魏文帝，乃置武卫将军，以主禁旅。晋、宋、齐、梁、陈，又有建武、奋武、广武等将军。至隋，采诸武之名，置左右武卫大将军一人，将军各二人，以总府事。炀帝改所领军士名熊渠。大唐光宅元年，改为左右鹰扬卫。神龙元年复为武卫。其制与隋同，所掌如左右卫。（领官属并隋置，大唐因之，同左右卫。）
左右威卫
隋初有领军府，炀帝改为左右屯卫。大唐因之。贞观十二年，左右屯卫始置飞骑，出游幸即衣五色袍，乘六闲马，赐猛兽衣〈革麈〉而从焉。龙朔二年，改左右屯卫为左右威卫，而别置左右屯营，亦有大将军等官。（寻改左右屯营为羽林。）光宅元年，改威卫为豹韬卫。神龙元年复旧。所掌如左右卫。（领官属，并隋置，大唐因之，同左右卫。龙朔二年，左右威卫旧官之员外，各置录事参军一人，府三人，史四人，并隶左右羽林军，统本司事。）
左右领军卫
初，魏武为汉丞相，相府自置领军，非汉官也。建安十二年，改为中领军，以史涣为之，与护军韩浩皆领禁兵。文帝受汉禅，始置领军将军，主五校、中垒、武卫三营。（魏文帝践祚，始置领军将军，以曹休为之。）晋武帝初省，使中军将军羊祜统二卫、前后左右、骁骑七军营兵，即领军之任也。祜迁罢，复置北军中候。怀帝永嘉中，改中军曰中领军。元帝永昌元年，复改曰北军中候，寻复为领军。成帝时，复以为中候，而陶侃居之，寻复为领军。魏晋领、护皆金章紫绶，中领、中护银章青绶，武冠，绛朝服，佩水苍玉。（晋郤鉴、庾亮、纪瞻、卞壸、陆晔、褚翼、王彪之、会稽王道子、沈嘉、武陵王遵、孔安国、谢混等并为领军。）宋置领军将军一人，掌内军；护军将军一人，掌外军。齐有领军及中领军，凡为中，小轻，同一官也。诸为将军官，皆敬领、护。诸王为将军，相逢，则领、护让道。领军置长史以下官属。梁领军将军管天下兵要，谓之禁司，与左右仆射为一流。中领军与吏部尚书为一流。（梁萧景为领军将军，管天下兵要。监局官僚皆近倖，多骄侈，景在职峻切，官曹肃然。其监局多事，唯景及臧盾长於拨繁，继居此职，并著声称。）陈因之。后魏有领军、护军。（二职若侍臣带者，加中。）又有领军将军、护军将军，二军与领护不并置。北齐领军府，凡禁卫官皆主之，以高归彦为领军大将军。领军加大自归彦始。隋有左右领军府，各掌十二军籍帐、差科、辞讼之事，不置将军，唯有长史、司马、诸曹掾属等官。炀帝改领军为左右屯卫。（即今左右威卫。）大唐复采旧名，别置领军卫，分为左右。龙朔二年，改为左右戎卫。咸亨元年复旧。光宅元年，改为左右玉钤卫。神龙元年复旧，各置大将军一人，掌宫掖禁备，督摄队伍，与左右诸卫同，将军各二人以副之。（长史，齐梁陈并有之。北齐有长史、司马。隋置录事以下诸曹。大唐因之，同左右卫。）
左右金吾卫
秦有中尉，掌徼循京师。（如淳曰： 所谓游徼，徼循禁备盗贼也。 颜师古曰： 徼谓遮绕。音工钓反。 ）汉武帝太初元年，更名执金吾，（应劭曰： 吾者，御也。掌执金革以御非常。 颜师古曰： 金吾，鸟名也，主辟不祥。天子出，职主先导，以御非常，故执此鸟之象，因以名官。 ）缇骑二百人，（缇骑无秩，比史食俸。）五百二十人舆服导从，光生满路，群僚之中斯最壮矣。（光武微时，叹曰： 仕宦当为执金吾。 ）旧掌京师盗贼，考按疑事。郅都、甯成、王温舒、减宣等皆截理横噬，虎而冠者也。一切理辨，亦旋诛黜。（郅都为中尉，见者侧目，号为苍鹰。）后汉掌宫外戒，司非常水火之事，（卫尉巡行宫中，金吾徼巡宫外，相为表里，以擒奸讨猾。）月三绕行宫外及主兵器。自中兴，但专徼循，不与他政。魏武秉政，复为中尉。晋初罢。直至后周，置武环率、武候率下大夫各二人。隋置左右武候府大将军一人，将军三人，掌车驾出入，先驱后殿，昼巡夜察，执捕奸非，烽候道路水草所宜，巡狩师田则掌其营禁。炀帝大业三年，改为左右武候卫，所领军士名佽飞。（汉百官表曰： 汉有左弋令，武帝太初元年，更名佽飞，掌弋射，属少府。 光武省之。隋氏采旧名。）大唐初又为左右武候府。龙朔二年，改为左右金吾卫，置大将军一人，所掌与隋同，将军二人副其事。（领官属，并隋置，大唐因之。）
左右监门卫
隋初有左右监门府将军各一人，掌宫殿门禁及守卫事，各置郎将二人，校尉直长各三十人。（有长史、司马、录事及仓、兵二曹参军、铠曹行参军各一人。二汉有城门校尉，掌京师城门屯兵，非今任也。）炀帝改将军为郎将，各一人，正四品，置官属并同备身府。大唐左右监门府置大将军、中郎将等官。龙朔二年，改府为卫，大将军各一人，所掌与隋同，将军各二人以副之。中郎将各四人，分掌诸门，以时巡检。（领官属，并隋置，大唐因之。）
左右千牛卫
千牛，刀名。后魏有千牛备身，掌执御刀，因以名职。（谢绰宋拾遗有千牛刀，即人君防身刀也。齐尚书杨玉夫取千牛刀杀苍梧王是也。其义盖取庄子云： 庖丁为文惠君解牛十九年，所割者数千牛，而刀刃若新发於硎。 因以为备身刀名。）北齐千牛备身属左右将军。隋有左右领左右府，大将军一人，将军二人，掌侍卫左右，供御兵仗。领千牛备身十二人，掌执千牛刀；备身左右十二人，掌供御刀箭；备身十六人，掌宿卫侍从。（左右置长史、司马、录事及仓兵二曹参军事、铠曹行参军。）炀帝改左右领左右府为左右备身府，置备身郎将等官。大唐贞观中，复为左右领左右府。显庆五年，始置左右千牛府。龙朔二年，改左右千牛府为左右奉宸卫，后改为左右千牛卫。神龙二年，各置大将军一人，（初以安国相王为千牛卫大将军，是时王以尝登帝位。）所掌与隋同，总判卫事，将军各一人以副之。中郎将各一人，通判卫事。（领官属，即隋左右领左右府长史以下，大唐改之。）左右千牛备身各十二人，（龙朔中，改为左右奉裕。咸亨初复旧。垂拱二年，又改为奉裕。神龙元年复旧。）掌执御刀宿卫侍从。（皆以高荫子弟年少姿容美丽者补之，花钿绣服，衣绿执象，为贵胄起家之良选。）备身左右各十二人，（执御刀弓箭宿卫侍省。）备身各一百人。（掌宿卫侍从。）
左右羽林军
汉武太初元年，初置建章营骑，后更名羽林骑，言其为国羽翼如林之盛。（颜师古曰： 如羽之疾，如林之多。 一云象天文羽林星，主车骑也。）宣帝令中郎将、骑都尉监羽林，谓之羽林中郎将，领郎百人，谓之羽林郎。选陇西、汉阳、安定、北地、西河、上郡良家子便弓马者以为之。一名岩郎，言其御侮岩除之下。（后汉志曰： 言从游猎，还宿殿阶岩下室中，故号岩郎。 或说为岩郎，取其岩属素整也。）又置羽林左右监，（后汉志曰： 羽林左监一人，主羽林左骑，羽林右监一人，主羽林右骑，皆六百石。 ）取从军死事之子孙养之羽林，官教以五兵，号曰羽林孤儿。（五兵谓弓矢、殳、矛、戈、戟。）光武中兴，以所征伐士劳苦者为之。其后复简五营高手，别为左右监。羽林父死子继，与虎贲同，所居之署，谓之寺。（延熹六年，减虎贲羽林住寺不任事者半俸。）二汉并属光录勋。（后汉窦固、邓彪并为羽林。）魏羽林左右监与汉同。（夏侯玄为右，桓范为左。）晋罢羽林中郎将，又省一监，置一监而已。哀帝省。宋武帝永初初，复置江右领营兵，江左无复营兵。羽林监及虎贲中郎将并铜印墨绶，武冠，绛朝服；其在陛列，则鹖尾冠，（鹖鸟每斗死不止。）绛纱縠单衣。江左不复著鹖冠。齐因之。后魏有羽林监。北齐置监十五人。后周有左右羽林率，属大司马。隋炀帝改左右领军为左右屯卫，所领兵为羽林。大唐贞观十二年，於玄武门置左右屯营，以诸卫将军领之，其兵名曰飞骑。又於飞骑中简才力骁捷善射者，号为百骑，扈从游幸则衣五色袍，乘六闲马，赐猛兽衣〈革麈〉。龙朔二年，改左右屯营为左右羽林军。武太后临朝，永昌元年，改百骑为千骑。天授中，改军为卫。中宗景龙元年，改千骑为万骑，大将军一人，（大足元年，左右羽林卫各增置将军一人。）所掌与左右卫同，将军各三人以副之。（领官属并大唐置。）
左右龙武军（左右神武等军附）
大唐之初有禁兵，号为百骑，属羽林。永昌元年，改羽林百骑为千骑。景龙元年，改千骑为万骑，仍分为左右营。开元二十六年，析羽林军置左右龙武军，以左右万骑营隶焉。（官属并大唐置。至德中，分置左右神武军，各置官属，如羽林之制。）
