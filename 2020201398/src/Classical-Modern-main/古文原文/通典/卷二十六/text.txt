<strong>职官八</strong>
诸卿中
鸿胪卿（丞主簿典客署司仪署）
周官大行人，掌大宾客之礼。（周礼又有象胥。干宝注云： 若晋鸿胪也。 ）秦官有典客，掌诸侯及归义蛮夷。（史记曰： 韩信亡楚归汉，为连敖。 徐广注云： 连敖，典客。 ）汉改为鸿胪。（应劭曰： 郊庙行礼，赞导九宾。鸿，声也；胪，传也。 所以传声赞导，故曰鸿胪。）景帝中二年，令诸侯王薨、列侯初封及之国，大鸿胪奏谥、诔、策，（应劭曰： 皇帝延诸侯王，宾王诸侯，皆属大鸿胪。故其薨，奏其行迹，赐与谥及哀策诔文。 ）列侯薨及诸侯太傅初除之官，大行奏谥、诔、策。（周礼有大行人、小行人，主谥官，故以名之。臣瓒曰： 大行是官名，掌九仪之制，以宾诸侯者。 颜师古曰： 事之尊重者遣大鸿胪，而轻贱者遣大行人。 ）中六年，改大鸿胪为大行令。武帝太初元年，更名大鸿胪，又更名其属官行人为大行令。（其属官又有郡邸长丞，主诸郡之邸在京师者。至后汉省，但令郎理郡邸。）秦时又有典属国官，掌蛮夷降者。汉因之，成帝河平元年省之，并大鸿胪。（王莽改曰典乐。）后汉大鸿胪卿一人。诸王入朝，当郊迎，典其礼仪及郡国上计，馀职与汉同。凡皇子拜王，赞授印绶。及拜诸侯、诸侯嗣子及四方夷狄封者，台下鸿胪召拜之。王薨，则使吊之及拜王嗣。（郭况为大鸿胪，帝数赐金帛，京师号况家为 金穴 ，言富实也。陈纪字元方，拜大鸿胪，卒官。父寔为太丘长，子群为三公。天下以为公惭卿，卿惭长。）魏及晋初皆有之。（魏韩宣字景然，为大鸿胪。始，南阳韩暨以宿儒在宣前为大鸿胪。及宣在官，亦称职。故鸿胪中为之语曰： 大鸿胪，小鸿胪，前后理行曷相如。 ）自东晋至於宋、齐，有事则权置兼官，毕则省。梁除大字，但曰鸿胪卿，位视尚书左丞，常导护赞拜。（职官录曰 旧视散骑常侍，天监中，视中丞、吏部。 ）后魏曰大鸿胪。北齐曰鸿胪寺，有卿、少卿各一人，亦掌蕃客朝及吉凶吊祭。后周司寇有蕃部中大夫，掌诸侯朝觐之叙；有宾部中大夫，掌大宾客之仪。隋文帝开皇三年，废鸿胪寺入太常，十二年复置。领典客、司仪、崇玄三署。至炀帝，置少卿二人。大唐龙朔二年，改鸿胪为同文，咸亨初复旧。光宅初改为司宾，神龙初复旧。卿一人，掌宾客、凶仪之事及册诸蕃。少卿本一员，景云二年加一员，领典客、司仪二署，署各有令。
丞：秦曰典客丞，汉为鸿胪丞，（萧望之为之。）魏晋亦然。（王敦为鸿胪卿，谓阮修曰： 卿常无食，鸿胪差有禄，能作否？ 修遂为丞。）梁、陈、后魏、北齐皆有之。后周曰宾部上士。隋如北齐。大唐因之，有二人。
主簿一人。
典客署：周官有掌客上士、中士。秦官有典客。汉改为鸿胪，鸿胪属官有大行令、丞。（本名行人，武帝改为大行令、丞。）魏改大行令为客馆令，晋改为典客。宋分置南北客馆令，齐、梁、陈皆有客馆令、丞。后魏初曰典客监，太和中置主客令。北齐有典客署。后周置东南西北四掌客上士、下士。隋初又曰典客署，置令、丞，炀帝改为典藩署。大唐为典客署，置令、丞各一人，掌二王后、蕃客辞见、宴接、送迎及在国夷狄。
司仪署：周官有司仪上士、中士，汉大鸿胪有理礼郎，自后无闻。后魏置司仪官。北齐置署令、丞。后周置上士等员。隋如北齐。大唐因之，置令、丞各一人，掌凶事仪式及丧葬之事。
司农卿
（丞主簿上林署太仓署钩盾署导官署苑总监诸仓监司竹监温泉汤监诸屯监騪粟都尉等官典农中郎将等官）
少皞氏以九鳸为九农正。（鳸，鸟也。鳸有九种，以为农号，各随其宜，以教人事。）舜摄帝位，命弃为后稷。周则为太府下大夫。秦为理粟内史，掌穀货。汉景帝更名大农令，武帝太初初，更名大司农。掌九穀六畜之供膳羞者，（见宋志。汉书曰 主穀货 。）凡郡国诸仓、农监、都水六十五官皆属焉。（毋将崇字君房，为执金吾。上发武库兵送董贤及乳母，崇以为： 武库兵器，天下公用，缮修造作，皆度大司农钱。自乘舆不以给供养，劳赐一出少府，盖不以本藏给末用，不以人力供私费也。 王莽改曰羲和，后更为纳言。）后汉大司农掌诸钱穀金帛，（郑弘字巨君，迁大司农，在位一月，料遣诸徒，岁月已过，竟者七百馀人。弘举吏黄固为尚书，谓弘曰： 旧常一岁不能遣数百人，明府一月而遣且千人，何其多能也？ 弘曰： 不应一人为多，宜遣万人为少。 又郑玄为大司农，给安车一乘，卒官。又刘据为大司农，以职事被谴，灵帝召诣尚书，传呼促步，将加捶挞。尚书令左雄奏曰： 九卿位亚三公，行有佩玉之节，动有庠序之仪。孝明永平始加扑罚，非古典也。 帝从之，九卿於此始免捶扑。又郑众字仲师，徵为大司农。是时，朝廷议欲改弊农田、盐铁事，众谏以为不可，诏切责，至被举劾，众执之不移。）郡国四时上月旦见钱穀簿，其逋未毕，各具别之。边郡诸官请调度者，皆为给报，损多益寡，取相给足。初，郡国盐官、铁官并属司农，中兴皆属郡县。建安中为大农。魏黄初元年，又改为司农。（大司农桓范出奔，谓曹爽曰： 大司农印在吾手，所在得开仓而食。 范为司农，以清省称。）晋初因之，渡江，哀帝末，省司农并都水，孝武复置。宋、齐皆有之。梁司农卿位视散骑常侍，主农功仓廪。陈因之。后魏曰大司农。北齐曰司农寺，有卿、少卿各一人，掌仓市薪米，园池果实。后周有司农上士一人，掌三农、九穀、稼穑之政令，属大司徒。隋初与北齐同，炀帝置少卿二人。（颍川太守赵元淑入朝，会司农不时纳诸郡租穀，元淑奏之。炀帝曰： 如卿意者，几时当了？ 元淑曰： 不过十日。 即日，拜元淑为司农卿，纳天下租，如言而毕。）大唐龙朔二年，改司农为司稼，咸亨初复旧。卿一人，少卿二人。掌东耕供进耒耜及邦国仓储之事，领上林、太仓、钩盾、导官四署。（署各有令、丞。）
丞：秦曰理粟内史丞，有二人。汉为大司农丞，亦二人，或谓之中丞。（耿寿昌为大司农中丞，奏设常平仓，给北边，省转漕，又桑弘羊为大司农中丞，管诸计会事。）平帝又置大司农部丞十三人，人部一州，劝农桑。后汉司农丞一人，部丞一人。（部丞，主帑藏。）魏晋因之，铜印黄绶，（宋齐以来墨绶。）进贤一梁冠，介帻皂衣。后魏、北齐皆有司农丞。隋置五人。大唐六人。
主簿：晋太康中置，自后无闻。梁、陈又有。北齐亦然。大唐因之。
上林署：汉水衡都尉之职，（说在都水篇。）后汉曰上林苑令、丞，主苑中禽兽。颇有人居，皆主之。魏晋因之，江左无闻。宋初复置，隶尚书殿中曹。齐因之。梁、陈属司农。北齐及隋亦然。大唐因之，有令二人，丞四人，掌诸苑囿、池沼、种植、蔬果、藏冰之事。
太仓署：於周官有廪人下大夫、上士。秦官有太仓令、丞。汉因之，属大司农。后汉令主受郡国传漕穀，其荥阳敖仓官，中兴皆属河南尹。历代并有之。（晋江左以来，又有东仓、石头仓，丞各一人。）北齐亦然。后周曰司仓下大夫。隋有令二人，丞六人。大唐有令三人，丞二人，掌仓廪出纳。
钩盾署：汉钩盾令，宦者，典诸近园苑游观之事，属少府。后汉亦有之。晋大鸿胪属官有钩盾令，自后无闻。北齐如晋制。隋如北齐，令三人，丞十二人。大唐因之，令二人，丞四人，掌薪炭、鹅鸭、薮泽之物。（天宝五载九月，侍御史杨钊充木炭使，自后相循，或以京尹，或以户部侍郎为。）
导官署：（导，择。）周有舂人。秦汉有令、丞，属少府。汉东京令、丞主舂御米及作乾糒，（糒音备。）属大司农。历代皆有之。大唐置令二人，丞四人，掌舂碾米面油烛之事。
苑总监：自隋而置，东西南北各有监及副监。大唐因之，兼有丞、主簿等官，以掌苑内宫馆园池之事。
诸仓监：后汉河南尹属官有荥阳穀仓长、丞。梁司农有左中右三部仓丞，陈因之。隋诸仓各有监官。大唐因之，掌仓廪出纳。
司竹监：汉有司竹长、丞。魏晋河南淇园竹各置官守之。后魏有司竹都尉。隋曰司竹监。大唐因之，有监、副监、丞，掌植养园竹之事。
温泉汤监、令：大唐置，掌汤院宇，修整器物，以备供奉。
诸屯监：隋置诸屯监及副监，畿内者隶司农，自外者隶诸州。大唐因之，置监及丞，掌营种屯田、句当功课畜产等事。
騪粟都尉、（騪音搜，搜，索也。汉武帝军官，不常置。又有理粟都尉，以桑弘羊为之。）均输令、（汉有之，后汉省。）斡官长、（汉有之。如淳曰： 斡音管，或作幹。斡，主也。主均输之事，所谓斡盐铁而榷酒酤也。 晋灼曰： 此竹箭幹之官长也。均输自有令。 颜师古曰： 如说近是也。纵作幹读，当以幹持财货之事耳，非谓箭幹也。 初，斡官属少府，中属主爵，后属大司农。）籍田令。（掌耕国庙、社稷之田。於周为甸师。汉文帝初立籍田，置令。汉东京及魏并不置。晋武泰始十年复置，江左省。宋文帝元嘉中，又置。）
典农中郎将、典农都尉、典农校尉、（并曹公置。晋武帝泰始二年，罢农官为郡县，后复有之。隋炀帝罢典农官。）劝农谒者。（梁武天监九年置，视殿中御史。自騪粟以下，尽属司农，今并无。）
太府卿（丞主簿诸市署平准署左右藏署常平署）
周官有太府下大夫，掌贡赋之贰，受其货贿之入，颁其货贿於受藏之府。历代不置，然其职在司农、少府。至梁天监七年，置太府卿，位视宗正，掌金帛府帑及关津市肆。陈因之。后魏太和中，改少府为太府卿。兼有少卿，掌财物库藏。（王显谓杨固曰： 吾作太府卿，库藏充实。 固曰： 减百官之禄及赃赎悉入京藏，以此充府，未足为多。且 有聚敛之臣，宁有盗臣 。 ）北齐曰太府寺，亦有卿、少卿各一人，又兼掌造器物。后周有太府中大夫，掌贡赋货贿，以供国用，属大冢宰。隋初与北齐同，所掌左右藏及尚方、司染、甄官等署。炀帝置少卿二人，又分太府寺置少府监，管尚方、织染等署，而太府但管京都市及平准、左右藏。大唐龙朔二年，改太府为外府，咸亨元年复旧。光宅元年，改为司府，神龙元年复旧。卿一人，少卿二人。（龙朔元年，置少卿二人，分监两都事。太极元年，又加一人。）领两京诸市、平准、左右藏、常平等九署，署各有令、丞。
丞：於周官为太府上士之任，自后无闻。梁太府丞一人，陈因之。后魏、北齐各一人。后周曰太府上士。隋又曰府丞。大唐因之，有四人。
主簿：亦周官太府下士之任，自后无闻。梁置一人，陈因之。后魏亦然。隋置四人。大唐因之，减一人。
诸市署：周官有司市下大夫，掌市之理。汉京兆尹属官有长安市长、丞，后汉则河南尹属官雒阳市长、丞。魏晋因之，东晋则丹阳尹管之。宋、齐因之。梁始隶太府，陈因之。后魏有京邑市令。北齐则司州牧领东西市令、丞。后周司市下大夫。隋初，京市令、丞属司农，炀帝改隶太府。大唐因之，每市令一人，丞二人。
平准署：周官有质人中士、下士，主平定物价。秦置平准令。汉因之，掌知物价及主练染，作彩色。（赵广汉，州举茂才，为平准令。）后汉平准令、丞隶大司农，熹平四年，改平准为中准，使宦者为之，列於内署。自是诸署，悉以阉人为令、丞。晋少府属官有平准令。宋唯掌染，顺帝即位，以帝讳准，故曰染署。齐又曰平准，属少府。梁、陈则曰平水令、丞。北齐平准属司农。后周曰平准中士、下士。隋初如北齐，炀帝改隶太府。大唐因之，令二人，丞四人，掌官市易。
左、右藏署：周官有职币上士、中士，掌邦财之币；又外府中士，主泉藏；有玉府，掌王之金玉、兵器之藏；内府中士，主货贿，藏在内也；职内上士，主泉货所入：盖其任也。后汉少府属官有中藏府令、丞。魏因之。晋有左、右藏令，属少府。晋江东置御史，掌库曹，后分库曹曰外左库、内左库。至宋省外左库，而内左库直曰左库。齐、梁、陈曰右藏。北齐曰左、右藏令，属太府寺。后周曰外府上士、中士。隋如北齐。大唐因之，置左藏署令三人，（掌库藏钱、布帛、杂采。）右藏署令二人。（掌铜铁、毛角、玩弄之物，金玉、珠宝、香、画、采色、诸方贡献杂物。）
常平署：汉宣帝时，耿寿昌请於边郡皆筑仓，穀贱时增价而籴，贵时减价而粜，名曰常平仓。常平之名，起於此也。后汉明帝置常满仓。晋又曰常平仓，自后无闻。梁亦曰常平仓，而不籴粜。陈因之。后魏太和中，虽不名曰常平，亦各令官司籴贮，俭则出粜。隋曰常平仓。大唐武德中，置常平监官，以均天下之货。（市肆腾踊则减价而出，田啬丰羡则增籴而收，触类长之。）后省监，置常平署令一人，掌仓粮管钥，出纳粜籴。凡天下仓廪，和籴者为常平仓，正租为正仓，地子为义仓。（天宝八年，通计天下仓粮屯收并和籴等见数，凡一亿九千六百六万二千二百二十石。）
秘书监
（丞秘书郎秘书校书郎秘书正字著作郎佐郎校书郎正字附太史局令丞）
周官太史掌建邦之六典；又有外史，掌四方之志、三皇五帝之书。汉氏图籍所在，有石渠、石室、延阁、广内，贮之於外府。又有御史中丞居殿中，掌兰台秘书及麒麟、天禄二阁，藏之於内禁。后汉图书在东观，桓帝延熹二年，始置秘书监一人，掌典图书古今文字，考合同异，属太常，（以其掌图书秘记，故曰秘书。）后省。魏武帝又置秘书令，典尚书奏事。（即中书令之任。）文帝黄初初，乃置中书令，典尚书奏事，而秘书改令为监，掌艺文图籍之事。初属少府，后乃不属。（自王肃为监，乃不属。）其兰台亦藏书籍，而御史掌之。（魏薛夏云： 兰台为外台，秘书为内阁。 ）晋武帝以秘书并入中书省。其秘书著作之局不废。惠帝永平中，复别置秘书监，并统著作局，掌三阁图书。自是秘书之府，始居於外。其监，铜印墨绶，进贤两梁冠，绛朝服，佩水苍玉。（华峤为秘书监，南省文章、门下撰集皆统之。峤集谢秘书监表曰： 刘向父子，世典史籍，马融博通，三入东观，非臣庸贱所敢投迹。 华谭为秘书监，自负宿名，意甚不快，曰： 臣老矣，将待死秘阁。汲黯之言，复存於今日。 上不悦。温峤表曰： 国史之兴，将明得失，使一代之典，焕然可观。 今之秘书著作是也。）宋与晋同，梁曰秘书省。（任昉字彦昇，为秘书监。自齐永元以来，秘阁四部，篇卷纷杂，昉手自雠校，由是篇目定焉。）陈因之。后魏亦有之。后周秘书监亦领著作，监掌国史。（说在秘书丞注。）隋秘书省领著作、太史二曹。炀帝增置少监一人，后又改监、少监并为令。大唐武德初，复改为监。龙朔二年，改秘书省为兰台，改监为太史，少监为侍郎，咸亨初复旧。天授初，改秘书省为麟台，神龙初复旧。掌经籍图书，监国史，领著作、太史二局。太极元年，增秘书少监为二员，通判省事。其后国史、太史分为别曹，而秘书省但主书写勘校而已。（汉初，御史中丞掌兰台秘书图籍之事，至魏晋，其制犹存。故历代营都邑，置府寺，必以秘书省及御史台为邻。）虽非要剧，然好学君子，亦求为之。（魏徵后为秘书监，奏引学者校定四部书，自是秘府图籍，灿然毕备。）
丞：魏武帝置秘书令及丞一人，典尚书奏事。后文帝黄初中，欲以何祯为秘书丞，而秘书先自有丞，乃以祯为秘书右丞。（文帝徵何祯，至为秘书郎，月馀，祯因事，帝令问外曰： 吾本用祯为丞，何故为郎？ 按主者罪，遂改为丞。时秘书旧丞尚未转，乃以祯为右丞。）其后遂有左右二丞，刘放为左丞，孙资为右丞，后省。（魏薛夏字宣声，为秘书丞，帝常与推论书传，呼之不名，谓之 薛君 。）晋复置秘书丞，铜印墨绶，进贤一梁冠，绛朝服。（嵇绍、司马彪、傅畅、王谧等并为此官。）宋为黄绶，馀与晋同。齐、梁尤重。（齐王俭字仲宝，为秘书丞，上表求校坟籍，依七略撰七志四十卷，献之。梁刘孝绰除秘书丞，武帝曰： 第一官当与第一人。 又张率字士简，吴郡人，迁秘书丞。武帝曰： 秘书丞天下清官，东南胄绪未有为之者，今以相处，卿定有名称也。 ）陈、隋印绶与齐同，历代皆有。（后周柳虬为秘书丞，时秘书虽领著作，不参史事，因虬为丞，始令监掌焉。）大唐龙朔二年，改为兰台大夫，咸亨初复旧。掌府事，勾稽省署抄目。
秘书郎：后汉马融（字季长。）为秘书郎，诣东观典校书。及魏武建国，又置秘书郎，尝以刘劭为之，出乘鹿车。（王肃表曰： 臣以为秘书职於三台为近密，中书郎在尚书丞、郎上，秘书丞、郎宜次尚书郎下，不然则宜次侍御史下。秘书丞、郎俱四百石，迁宜比尚书郎，出亦宜为郡，此陛下崇儒术之盛旨也。尚书郎、侍御史皆乘犊车，而秘书丞、郎独乘鹿车。不得朝服，又恐非陛下转台郎以为秘书丞、郎之本意也。 ）晋秘书郎掌中外三阁经书，校阅脱误。进贤一梁冠，绛朝服。亦谓之郎中。武帝分秘书图籍为甲乙丙丁四部，使秘书郎中四人各掌其一。（左太冲为三都赋，自以所见不博，求为秘书郎中。又郑默字思元，为秘书郎，删省旧文，除其浮秽。中书令虞松曰： 而今而后，朱紫别矣。 锺会、左太冲、刘隗等并为此官。）宋、齐秘书郎皆四员，尤为美职，皆为甲族起家之选，待次入补，其居职，例十日便迁。（宋王敬弘子恢之，召为秘书郎，敬弘为求奉朝请，与恢之书曰： 秘书日有限，故有竞，朝请无限，故无竞。吾欲使汝处无竞之地。 文帝许之。）梁亦然。（张缵字伯绪，为秘书郎，固求不迁，欲遍观阁内图籍。）自齐、梁之末，多以贵游子弟为之，无其才实。（当时谚曰： 上车不落则著作，体中何如则秘书。 ）历代皆有，北齐又谓之郎中，隋除 中 字，亦四员。大唐亦四员，分掌四部经籍图书，分判校写功程事。龙朔中，改为兰台郎，咸亨初复旧。开元二十八年减一员。
秘书校书郎：汉之兰台及后汉东观，皆藏书之室，亦著述之所。多当时文学之士，使雠校於其中，故有校书之职。（初，汉成帝时已命光禄大夫刘向於天禄阁校经传、诸子、诗赋，步兵校尉任宏校兵书，太史令尹咸校数术，太医令李柱国校方伎。后以诸大夫扬雄等亦典校於其中。）后於兰台置令史十八人，（秩百石，属御史中丞。）又选他官入东观，皆令典校秘书，或撰述传记，（后汉明帝以班固为兰台令史，撰光武本纪及诸传记。又以傅毅为兰台令史，与班固、贾逵共典校书。）盖有校书之任，而未为官也，故以郎居其任，则谓之校书郎。（明帝召班固诣校书部，除兰台令史，后迁为郎，典校秘书。又刘珍与校书郎刘騊駼、马融校定东观五经、传记、百家、艺术，整齐脱误，定正文字。又杨终字子山，徵诣兰台，拜校书郎。又窦章为东观校书郎。騊，徒刀切。駼，大呼切。）以郎中居其任，则谓之校书郎中。（后汉蔡邕拜郎中，校书东观。又马融为校书郎中，诣东观典校秘书。）当时重其职，故学者称东观为老氏藏室，道家蓬莱山焉。至魏，始置秘书校书郎。晋、宋以下无闻。至后魏，有秘书校书郎。北齐亦有校书郎。后周有校书郎下士十二人，属春官之外史。隋校书郎十二人，炀帝初，减二人，寻更增为四十人。大唐置八人，掌雠校典籍，为文士起家之良选。其弘文、崇文馆，著作、司经局，并有校书之官，皆为美职，而秘书省为最。
秘书正字：后汉桓帝初置秘书监，掌图书古今文字，考合同异。其后监令掌图籍之纪，监述作之事，不复专文字之任矣。今之正字，盖令、监之遗职，校书之通制。历代无闻。齐集书省有正书。北齐秘书省有正字。隋置四人。大唐因之，掌刊正文字，其官资轻重与校书郎同。（贞元八年，割校书四员，正字两员，属集贤殿。）
著作郎：汉东京图书悉在东观，故使名儒硕学入直东观，撰述国史，谓之著作东观，皆以他官领焉，盖有著作之任，而未为官员也。（兰台令史班固、傅毅，睢阳令陈宗，长陵令尹敏，司隶从事孟异及杨彪等，并著作东观。）魏明帝太和中，始置著作郎官，隶中书省，专掌国史。（卫觊字伯儒，以侍中尚书典著作。）晋元康二年，诏曰： 著作旧属中书，而秘书既典文籍，宜改中书著作为秘书著作。 於是改隶秘书，后别自置省，（谓之著作省。）而犹隶秘书。著作郎一人，谓之大著作，专掌史任。（李充字弘度，为大著作。於时典籍混乱，充删除烦重，分作四部，秘阁以为永制。又曰：荀勖以中书监、孙盛以秘书监并领著作。孙绰以散骑常侍及陈寿并为大著作。又应亨祖嘉让著作表曰： 自司隶校尉奉至臣父，五代著作不绝，邦族以为美谈。 ）进贤两梁冠，介帻，绛朝服。（王隐待诏著作，单衣介帻，月朔诣於著作省，亦其任也。）宋、齐与晋同。梁制一梁冠，而无印绶。（以上并大著作。）
魏氏又置佐著作郎，亦属中书。晋佐著作郎八人，进贤一梁冠，绛朝服。秘书监自调补之。（太元四年诏： 秘书无监，使吏部选佐著作郎，有监复旧。 又阎纂集云： 邹湛谓秘书监华峤曰： 阎纂可佐著作。 峤曰： 此职閒重，势贵多争，不暇求才。  按此则大著作亦监自调也。）晋制，佐著作郎始到职，必撰名臣传一人；宋初，以国朝始建，未有合撰者，其制遂废矣。宋、齐以来，遂迁 佐 於下，谓之著作佐郎，亦掌国史，集注起居。梁初，周舍、裴子野皆以他官领其职，冠制与大著作同。陈氏为令、仆子起家之选。后魏有著作郎、佐郎。北齐有著作郎、佐郎各二人。后周有著作上士二人，中士四人，掌缀国录，属春官之外史。隋於秘书省置著作曹，著作郎二人，佐郎八人，炀帝加佐郎为十二人。大唐为著作局，置著作郎二人，佐郎四人，（开元二十六年，减佐郎二员。）亦属秘书省。（自宋以后，国史悉属秘书。）龙朔二年，改著作郎为司文郎中，佐郎为司文郎，咸亨初复旧。初，著作郎掌修国史及制碑颂之属，分判局事，佐郎贰之，徒有撰史之名，而实无其任，其任尽在史馆矣。其属官有校书郎二人，后魏著作省置校书郎，北齐著作亦置校书郎二人，隋亦同，掌雠校书籍，若本局无书，兼校本省典籍。正字二人。（隋著作曹置正字二人，今减一人，掌同校书。）
太史局令：昔少皞以鸟名官，其凤鸟氏为历正。至颛顼，命南正重以司天，北正黎以司地。唐虞之际，羲氏、和氏绍重、黎之后，代序天地。夏有太史终古者，当桀之暴，知其将亡，乃执其图法而奔於殷。殷太史高势见纣之乱，载其图法出奔於周。周官太史掌建邦之六典，正岁年以序事，颁告朔於邦国。（鲁昭公二年，晋韩宣子聘鲁，观书於太史氏，见易象与鲁春秋，曰： 周礼尽在鲁矣。 ）又有冯（音凭，下同。）相氏视天文之次序，保章氏掌天文之变。当周宣王时，太史官失其守，而为司马氏，司马氏世典周史。惠、襄之间，司马氏適晋，（周惠王、襄王有子颓、叔带之难，故司马氏奔晋。）晋中军随会奔秦，而司马氏入梁。（晋太史屠黍见晋之乱，以其图法归周。）秦为太史令。（胡母敬之为太史令，作博学七章。）汉武置太史公，以司马谈为之，位在丞相上，天下计书，先上太史，副上丞相。谈卒，其子迁嗣之。迁死后，宣帝以其官为令，行太史公文书而已。（瓒曰： 百官表无太史公。茂陵中书司马谈以太史丞为太史令也。 张寿王亦为太史令。）后汉太史令掌天时、星历；凡岁将终，奏新年历；凡国祭祀、丧娶之事，掌奏良日及时节禁忌；国有瑞应、灾异，则掌记之。（张衡字平子，为太史令，造浑天仪，铸铜为之。献帝时，太史令王立曰： 前太白守天关，与荧惑会，金火交会，革命之象。汉祚终矣。晋魏必有兴者。 后数言於帝曰： 天命有去就，五行不常盛，伏火者土，承汉者魏，能安天下者曹姓，惟委任曹氏而已。 曹公闻之，使人语立曰： 知公忠於朝廷，天道深远，幸勿多言。 ）秦汉以来，太史之任，盖并周之太史、冯相、保章三职。自汉、晋、宋、齐，并属太常，铜印墨绶，进贤一梁冠，绛朝服。梁、陈亦同。后魏、北齐皆如晋、宋。隋曰太史曹，置令、丞各二人，而属秘书省。炀帝又改曹为监，有令。大唐初，改监为局，置令。龙朔二年，改太史局为秘书阁，改令为郎中，（丞为秘书阁郎。）咸亨初复旧。初属秘书省，久视元年，改为浑天监，不隶麟台，改令为监，置一人，其年又改为浑仪监。长安二年，复为太史局，又隶麟台，其监复为太史局令，置二人。景龙二年，复改局为监，而令名不易，不隶秘书。开元二年，复改令为监，改一员为少监。十四年，复为太史局，置令二人，复隶秘书。后又改局为监。（乾元元年，又改其局为司天台，掌天文历数，风云气色，有异则密封以奏。其次小吏，有司历、保章正、灵台郎、挈壶正等，官各有差。）
丞二人：司马彪续汉志云，太史有 丞一人 。魏以下历代皆同。隋置二人，炀帝减一人。大唐初，不置丞，久视初，改为浑仪监，始置丞二人，长安二年又省，景龙二年复置。
初，仪凤四年五月，太常博士、检校太史姚玄辩奏於阳城测影台，依古法立八尺表，夏至日中测影有尺五寸，正与古法同。调露元年十一月，於阳城立表，冬至日中测影，得丈二尺七寸。
开元十二年四月，命太史监南宫说及太史官大相元太等驰传往安南、朗、蔡、蔚等州测候日影，回日奏闻。数年伺候，及还京，僧一行一时校之，安南景，北极高二十一度六分，冬至日影七尺九寸四分，春秋二分影二尺九寸三分，夏至影在表南三寸三分。（测影使者大相元太云： 交州望极，才出地二十馀度。以八月自海中南望，老人星殊高。老人星下，众星粲然，其明大者甚众，图所不载，莫辨其名。大率去南极二十度以上，其星皆见，乃自古浑天家以为常没地中，伏而不见之所也。 ）蔚州横野军，北极高四十度，冬至影丈五尺八寸九分，春秋二分影六尺二分，夏至影在表北二尺二寸九分。此二所为中土南北之极。其朗、襄、蔡、许、河南府、汴、滑、太原等州，各有使往，并差不同。一行以南北日影校量，用句股法算之，云大约南北极相去才八万馀里。其诸州测影尺寸如左：
林邑国，北极高十七度。（冬至，影在表北六尺九寸；定春秋分，影在表北二尺六寸五分；夏至，影在表南五寸七分。）
安南都护府，北极高二十一度六分。（冬至，影在表北七尺九寸四分；定春秋分，影在表北二尺九寸三分；夏至，影在表南三寸三分。）
朗州武陵，北极高二十九度五分。（冬至，影在表北丈五寸三分；定春秋分，影在表北四尺四寸七分；夏至，影在表北七寸七分。）
襄州，（恒春分，影在表北四尺四寸。）
蔡州武津馆，北极高三十三度八分。（冬至，影在表北丈二尺三寸八分；定春秋分，影在表北五尺二寸八分；夏至，影在表北尺三寸六分。）
许州扶沟，北极高三十四度三分。（冬至，影在表北丈二尺五寸五分；定春秋分，影在表北五尺三寸七分；夏至，影在表北尺四寸四分。）
河南府告成，北极高三十四度七分。（冬至，影在表北丈三尺七寸一分；定春秋分，影在表北五尺四寸五分；夏至，影在表北尺四寸九分。）
汴州浚仪太岳台，北极高三十四度八分。（冬至，影在表北丈二尺八寸五分；定春秋分，影在表北五尺五寸；夏至，影在表北尺五寸三分。）
滑州白马，北极高三十五度三分。（冬至，影在表北丈三尺；定春秋分，影在表北五尺五寸六分；夏至，影在表北尺五寸七分。）
太原府，（恒春分，影在表北六尺。）
蔚州横野军，北极高四十度。（冬至，影在表北丈五尺八寸九分；定春秋分，影在表北六尺六寸二分；夏至，影在表北二尺二寸九分。）
殿中监（丞尚食、尚药、尚衣、尚舍、尚乘、尚辇等局奉御、直长）
魏置殿中监官，晋、宋并同。齐有内外殿中监各八人，梁、陈因之，其资品极下。后魏亦有殿中监。北齐有殿中局，置监四人，属门下省，掌驾前奉引。隋改为殿内局，置监二人。大业三年，分门下、太仆二司，取殿内监名，以为殿内省，有监、少监、丞各一人，掌诸供奉，领尚食、尚药、尚衣、（尚食即旧御府。）尚舍、（即旧殿中局。）尚乘、（领左右六闲及诸闲。）尚辇等六局。（汉仪注曰： 省中有五尚，即尚食、尚冠、尚衣、尚帐、尚席。 或云： 秦置六尚，谓尚冠、尚衣、尚食、尚沐、尚席、尚书，若今殿中之任。 ）每局各置奉御二人以总之，置直长以贰之，属门下省。大唐改为殿中省，加置少监二人，丞亦二人。其官局职任，一如隋制，为一司，不属门下。龙朔二年，改殿中省为中御府，改监为中御大监、少监，改丞为中御大夫，（改尚食为奉膳，尚药为奉医，尚衣为奉冕，尚舍为奉扆，尚乘为奉驾，尚辇为奉辇，凡奉御皆改为大夫。）咸亨初复旧。
丞：隋置一人。大唐加一人。
尚食局奉御：始秦置六尚，有尚食焉。（如淳曰： 谓掌天子之物曰尚。 ）后汉以后，并其职於太官、汤官。北齐门下省又有尚食局，置典御二人。后周有内膳上士、中士，凡进食，先尝之。隋分属殿内，改典御为奉御，有二人。大唐因之，龙朔二年，改为奉膳大夫，咸亨初复旧。直长：隋置六人，大唐因之，减置五人。
尚药局奉御：自梁、陈以后，皆太医兼其职。北齐门下省有典御二人。隋如北齐之制，后改为奉御，而属殿内。大唐因之，龙朔二年，改为奉医大夫，咸亨初复旧。直长：隋置四人，大唐因之。
尚衣局奉御：周官有司服中士，掌王之服，辨其名物。战国有尚衣、尚冠之职。秦汉有御府令、丞，掌供御服，而属少府。后汉又掌宦者，典官婢，作中衣服。魏因之。晋属光禄勋，江东省。宋大明中，改尚方曰左右御府，各置令、丞一人。后废帝初，省御府，置中署，隶右尚方，其后又置。初，宋氏用三品勋位，明帝改用二品，准南台御史，掌金银采帛，凡诸造作以供奉及妃主六宫。梁、陈其职隶在尚方。后魏有掌服郎。北齐门下省统主衣局，都统、子统各二人。后周有司服上士二人，中士二人。隋分属殿内省，其后又改为尚衣局，置奉御二人。大唐因之，龙朔二年，改为奉冕大夫，咸亨元年复旧。直长：隋置八人，大唐因之，减二人。
尚舍局奉御：周礼有掌舍，掌行所解止之处，帷幕幄帟之事。汉少府属官有守宫令、丞，掌宫殿陈设。魏殿中监掌帐设监护之事。晋、宋以下。其职并在殿中监。隋炀帝置殿内监，改殿内局为尚舍局，置奉御二人。大唐因之，龙朔二年，改为奉扆大夫，咸亨元年复旧。直长：隋置八人，大唐因之，而减二人。
尚乘局奉御：自秦汉以来，其职皆在太仆。北齐太仆骅骝署，有奉乘十人，管十二闲马。隋炀帝取之，置尚乘局，署奉御二人。大唐因之，增置奉御四人。龙朔二年，改为奉驾大夫，咸亨元年复旧。（尚乘奉御掌六闲马，一曰飞黄闲，二曰吉良闲，三曰龙媒闲，四曰騊駼闲，五曰駃騠闲，六曰天苑闲。）开元中减二人，先是别置闲厩使，因隶焉，犹属殿中。（武太后万岁通天二年五月，置杖内闲厩，令殿中丞袁怀哲检校。至圣历二年，改为少监闲厩使，自后他官相循为之。）直长：隋置十四人，大唐减四人。
尚辇局奉御：周官小司徒中大夫，掌六畜车辇。又宗伯巾车下大夫，掌王后之五辂辇车，组輓有翣羽盖。（古谓人牵为辇。春秋宋万以乘车辇其母。秦始皇乃去其轮而舆之，汉代遂为人君之乘。后汉有乘舆六辇，魏晋小出则乘之。及过江左，孝武太元年中，谢安率意而作。及破苻坚得之，形制无差，大小如一，时人嗟其默识。宋武破慕容超，获金钲辇。古之辇舆，大率以六尺为度。齐武帝造大小二辇舆，雕饰甚工，不下〈木罡〉辕轭，悉金花银兽。梁大辇中方八尺，左右开视，金鸾拱振。隋有六辇，大礼皆乘之。）汉、魏、晋并太仆属官，车府令掌之。东晋省太仆，遂隶尚书驾部。宋齐梁陈车府，乘黄令、丞掌之。后魏、北齐则乘黄、车府令兼掌之。后周则司车辂主之。隋又乘黄车府令、丞掌之，炀帝置殿内省尚辇局，奉御二人。大唐因之，龙朔二年改为奉辇大夫，咸亨元年复旧。直长：四人，隋置，大唐因之。
