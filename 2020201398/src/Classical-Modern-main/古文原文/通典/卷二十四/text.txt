<strong>职官六</strong>
御史台
御史之名，周官有之，盖掌赞书而授法令，非今任也。（王有命，则赞为之辞，写其理之法令，命来受者即授之。）战国时亦有御史，秦赵渑池之会，各命书其事，又淳于髡谓齐王曰 御史在后 ，则皆记事之职也。至秦汉，为纠察之任。（秦以御史监郡。汉初，叔孙通新定礼仪，以 御史执法，举不如仪者辄引而去 是也。）所居之署，汉谓之御史府，亦谓之御史大夫寺，（汉御史大夫寺，在大司马门内，无塾，其门署用梓板，不雘色，题曰 御史大夫寺 。）亦谓之宪台。成帝时，御史府吏舍百馀区，井水皆竭，又其府中列柏树，常有野乌数千栖宿其上，晨去暮来，号曰 朝夕乌 ，乌去不来者数月，长老异之，后果废御史大夫为大司空，是其徵也。后汉以来，谓之御史台，亦谓之兰台寺。（颜师古曰： 官曹通名为寺。 后汉赵岐本名嘉，以生於御史台，因字台卿。又应劭官仪曰： 廷尉案责上御史台。 又谢灵运晋书曰： 汉尚书为中台，御史为宪台，谒者为外台，是谓三台。 后汉蔡邕以侍御史转持书御史，迁尚书，三日之间，周历三台。）梁及后魏、北齐或谓之南台。（北齐王高澄用崔暹为御史中尉，宋游道为尚书左丞，谓之曰： 卿一人处南台，一人处北省，当使天下肃然。 ）后魏之制，有公事，百官朝会，名簿自尚书令、仆以下，悉送南台。（后魏临洮王举哀，兼尚书左仆射元顺不肯送名，又不送簿。中尉举弹之。顺奏曰： 尚书百揆之本，令、仆纳言之贵，不宜下隶中尉，送名御史。 诏许之。后元子思为御史中尉，朔朝，台移尚书索应朝名帐。尚书郎裴献伯移注云： 按蔡氏汉仪，御史中尉逢台郎於複道，中尉下避执版，郎中车上举手礼之。以此而言，明非敌体。 子思奏曰： 臣按汉书，御史中丞为独坐。又按魏书曰： 崔琰既为中丞，百僚震恐。 则中丞不揖省郎，亦已久矣；宪台不属都坐，亦非今日。又按孝文帝职令： 朝会失时，则御史弹之。 若不送名，到否何验。献伯等乱常变纪，请付法。 诏曰： 国异政，不可据以古事。检孝文帝旧格以闻。 寻从子思奏。）后周曰司宪，属秋官府。隋及大唐皆曰御史台。龙朔二年改为宪台，咸亨元年复旧。门北辟，主阴杀也。（按北齐杨楞伽邺都故事云： 御史台在宫阙西南，其门北开，取冬杀之义。 斯事久矣。今东都台门所以不北向者，盖欲变古之制，或建造者不习故事耳。龙朔中，改司经局为桂坊，置司直，为东宫之宪府，亦开北门，以象御史台，其例明矣。或云：隋初移长安城，造御史台，时以兵部尚书李圆通检校御史大夫，欲於尚书省近，故开北门。此说非也。）故御史为风霜之任，弹纠不法，百僚震恐，官之雄峻，莫之比焉。旧制但闻风弹事，提纲而已。（旧例，御史台不受诉讼。有通辞状者，立於台门，候御史，御史径往门外收采。知可弹者，略其姓名，皆云 风闻访知 。永徽中，崔义玄为大夫，始定受事御史，人知一日，劾状题告人姓名或诉讼之事。）其鞫案禁系，则委之大理。贞观末，御史中丞李乾祐以囚自大理来往，滋其奸故，又案事入法，多为大理所反，乃奏於台中置东西二狱，以自系劾。开元中，大夫崔隐甫复奏罢之。其后罕有闻风弹举之事，多受辞讼，推覆理尽，然后弹之。将有弹奏，则先牒监门禁止，勿许其入。（按宋书云 二台劾奏，符光禄加禁止，不得入殿省 ，是其先例。光禄主殿门。）武太后时，改御史台为肃政台，凡置左、右肃政二台，别置大夫、中丞各一人，侍御史、殿中、监察各二十人，（又置肃政台使六人，受俸於本官，略与御史同，寻罢之。）左以察朝廷，右以澄郡县。时议以右多名流，左多寒刻，其迁登南省者，右殆倍焉，以其不陵朝贵故也。二台迭相纠正，而左加敬惮。神龙以后去肃政之名，但为左右御史台。（初置两台，每年春秋发使，春曰风俗，秋曰廉察。令地官尚书韦方质为条例，删定为四十八条，以察州县。载初以后，奉饬乃巡，不每年出使也。）睿宗即位，诏二台并察京师，资位既等，竞为弹纠，百僚被察，殆不堪命。太极元年，以尚书省悉隶左台。月馀，右台复请分绾尚书西行事。左台大夫窦怀贞乃表请依贞观故事，遂废右台，而本御史台官复旧，废台之官并隶焉。（其左台，本御史台也。又别置右台，右台地即今太仆寺是也。本隋长秋监地，武太后改为司宫台，移於街北。遂以其地置右台。右台既废，以其地为御史台使院。开元八年，移太仆寺於此。）大夫一人，中丞二人，侍御史四人，殿中侍御史六人，监察御史十人，主簿一人。内供奉、里行者各如正员之半。（太宗朝，始有里行之名。高宗时，方置内供奉及里行官，皆非正官也。开元初，又置御史里使及侍御史里使、殿中里使、监察里使等官，并无定员，义与里行同。穆思泰、元光谦、吕太一、翟章并为里使，寻省。建中三年九月，御史台请置推官二人，常与本推御史同推覆，奉饬依。）其台宪故事，官资轻重，则杜易简、韩琬注记详焉。（杜易简撰御史杂注四卷，韩琬撰御史台记十二卷。）
御史大夫
御史大夫，秦官。（侍御史之率，故称大夫。）汉因之，位上卿，银印青绶，掌副丞相。故事，选郡守相高第为御史大夫，任职者为丞相。（汉旧仪： 拜御史大夫为丞相，左右前后将军赞，五官中郎将授印；拜御史大夫，二千石赞，左右郎将授印。 ）成帝绥和元年，更名大司空。（成帝欲修璧雍，通三公官，故改御史大夫为大司空。）金印紫绶，秩比丞相。（御史大夫月俸四万。）哀帝建平二年，朱博奏请罢大司空，以御史大夫为百僚帅，帝从之，遂复为御史大夫，皆宰相之任。（事具宰相篇。）元寿二年，复为大司空。（汉高帝以御史大夫周昌为赵王相。上持御史大夫印，弄之，曰： 谁可以为御史大夫者？ 视赵尧曰： 无以易尧。 遂拜之。始尧为昌符玺御史，有人谓昌曰： 君之吏赵尧奇才，必代君为相。 昌曰： 尧刀笔小吏，何至是乎？ 后果然。又倪宽为御史大夫，以称意任职，故久无所匡谏於上，官属易之。张汤为御史大夫，每朝奏事，日旰，天子忘食，丞相充位而已。又赵绾为御史大夫，请无奏太皇太后事，即窦太后也，好黄老言，患其不用儒，故夺其政。又杜周为御史大夫，后周子延年又为御史大夫，以居父官，不敢当旧位，坐卧皆易其处。又贡禹字少翁，为御史大夫，列於三公。自禹在位，数言得失，书数十上。）凡为御史大夫，而丞相次也，其心冀幸丞相物故，（物，无也。故，事也。言无所复能於事。）或乃阴私相毁害，欲代之。（见史记。又曰：郑弘为大夫，守之数年不得。匡衡居之，未满岁而丞相死，即代之。）后汉初，废御史大夫。（更始至长安，以隗嚣为御史大夫。中元元年，光武东巡泰山，以张纯视御史大夫，从封禅，礼毕罢。）至建安十三年，罢三公官，始复置之，以郗虑居焉，（华歆亦为之。）不领中丞，置长史一人。魏黄初二年，又改御史大夫为司空，末年复有大夫。而吴有左右焉。（晋书曰，魏以司空何曾为晋国丞相，以王沈为御史大夫是也。吴孙休以丁密、孟宗为左右御史大夫。）晋初省之。此皆为三公，非今御史大夫也。（今御史大夫，即汉以来御史中丞是也。后代或置大夫，皆中丞之互名，非汉旧大夫之任。唯刘聪僣号，置御史大夫，亚於三公，颇似汉制也。）
中丞
初，汉御史大夫有两丞，一曰御史丞，一曰中丞，亦谓中丞为御史中执法。（汉高帝诏徵贤良，御史大夫下相国，相国下诸侯王，御史中执法下郡守。晋灼曰： 中执法，中丞也。 ）中丞在殿中兰台，掌图籍秘书，（汉中丞有石室，以藏秘书、图谶之属。以其居殿中，故曰中丞。）外督部刺史，内领侍御史十五员，受公卿奏事，举劾案章，盖居殿中，察举非法也。及御史大夫转为大司空，而中丞出外为御史台率，即今之御史大夫任也。（自此以后，并如今御史大夫也。）周官小宰之职，掌建邦之宫刑，以理王宫之政令，凡宫之纠禁，又其任也。（周礼 小宰 注曰： 若今御史中丞。 ）初，御史大夫更名大司空，置长史，而中丞官职如故。武帝时，以中丞督司隶，司隶督丞相，丞相督司直，司直督刺史，刺史督二千石下至黑绶。（汉中丞，故二千石为之，或选侍御史高第，执宪中司，出为二千石。）哀帝元寿二年，御史中丞更名御史长史。后汉光武复改为中丞，两梁冠，铜印青绶。与尚书令、司隶校尉朝会，皆专席而坐，京师号为 三独坐 ，言其尊也。凡中丞以下，并文官，属少府。（以下谓侍御、侍书等。）魏初，改中丞为宫正，举鲍勋为之，百僚严惮。（陈群及司马宣王举勋为之。）后复为中丞。晋亦因汉，以中丞为台主，与司隶分督百僚。自皇太子以下，无所不纠。初不得纠尚书，后亦纠之。（晋傅咸奏云： 司隶、中丞得纠太子而不得纠尚书，臣所未譬。 朝廷无以易之。又刘暾字长叔，兼中丞，奏免尚书仆射等十馀人，朝廷嘉之，遂以即真。晋元帝即尊号，省司直，置中丞，皇太子以下悉得纠劾之。）中丞专纠行马内，司隶专纠行马外。虽制如是，然亦更奏众官，实无其限。（王恬字元愉，为中丞。简文初即位，未解严，大司马桓温屯中堂，夜吹警角，恬奏劾温大不敬，请理罪。明日，温见奏事，叹曰： 此儿乃敢弹我，真可畏也。 ）宋中丞一人，每月二十五日，绕行宫垣白壁。（汉志： 执金吾每月三绕行宫城。 疑是省金吾，以此事并中丞也。）铜印墨绶，进贤两梁冠，佩水苍玉，介帻，绛朝服。（职官录兼云青绶。）孝武帝孝建二年制，中丞与尚书令分道，虽丞、郎下朝相值，亦得断之，馀内外众官，皆受停驻。（宋文帝元嘉十三年，有司奏： 御史中丞刘式之议： 每至出行，未知制与何官分道。旧科法唯称中丞专道，传诏荷信，诏唤众官，应诏者得行，制令无分别他官之文。皇太子不宜与众同例，中丞应与分道。扬州刺史、丹阳尹、建康令并是京辇土地之主，或检校非违，或赴救水火，事应神速，不宜稽驻，并合分道。又寻六门则为行马之内，且禁卫非违，并由二卫及领军，未详京尹、建康令门内之从及公事，亦得与中丞分道与否？ 其六门内既非郡县部界，即不合依门外也。 ）齐中丞职无不察，专道而行，驺辐禁呵，加以声色，武将相逢，辄致侵犯，若有卤簿，至相殴击。（齐沈冲与兄渊、淡三人，并历中丞。）梁国初建，又置御史大夫。天监元年，复曰中丞。中丞一人，掌督司百僚。皇太子以下，其在宫门行马内违法者，皆纠弹之。虽在行马外而监司不纠，亦得奏之。专道而行，逢尚书丞郎，亦得停驻。其尚书令、仆、御史中丞，各给威仪十人。其八人武冠绛韝，（音沟。）执青仪囊，题云 宜官告 ，以受辞讼；一人缃衣，执鞭杖，依行列行；七人唱呼入殿，引喤至阶；一人执仪囊，不喤。自齐梁皆谓中丞为南司。（梁江淹字文通，为中丞。齐明帝曰： 今君为南司，足以震肃百僚也。 淹乃弹中书令谢朏等以久疾不预山陵公事。又奏收梁益二州刺史赃贿，付廷尉理罪。临海、永嘉二太守及诸郡二千石、大县长官等，多被劾理，内外肃然。明帝曰： 君可谓近世独步。 又何敬容为宰相，妾弟盗米，执送领军，敬容以书解之。领军将军河东王誉封其书以奏，武帝怒，付南司推劾。中丞张绾奏敬容协私罔上，合弃市，诏特免职。旧制，仆射、中丞坐位东西相向。元日大会，张绾为中丞，兄绩为仆射，及百司就列，兄弟并道驺，分趋两陛，前代未有，时人荣之。喤音横。）陈因梁制。（陈徐陵为中丞，奏弹司空安成王顼，导从南台官属，列奏案而入，陈主为敛容正坐。陵进读奏，时安成王在殿上侍立，陵命殿中侍御史引下，遂劾免之。）江左中丞虽亦一时髦彦，然膏粱名士犹不乐。（宋颜延之为御史中丞，何尚之与延之书曰： 绛驺清路，白简深刻，取之仲容，或有亏耶？ 王球甚矜曹地，遇从弟僧朗除御史中丞，球谓曰： 汝为此官，不复成膏粱矣。 齐王僧虔迁御史中丞，甲族由来多不居宪职，王氏分枝居乌衣者，为官微减，僧虔为此官，乃曰： 此是乌衣诸郎坐处，我亦可试为耳。 ）后魏为御史中尉，督司百僚，其出入，千步清道，与皇太子分路，王公百辟，咸使逊避，其馀百僚，下马弛车止路傍，其违缓者，以棒棒之。其后，洛阳令得与分道。（元志为洛阳令，与中尉李彪争路，俱入见。彪曰： 御史中尉辟承华羽盖，驻论道剑鼓，安有洛阳令与臣抗衡？ 志曰： 臣神州县主，普天之下，谁非编民？岂有俯同众官，趋避中尉。 孝文遂令分路。）自东魏徙邺，无复此制。北齐武成以其子琅琊王俨兼为御史中丞，欲雄宠之，复兴旧制。俨出北宫，凡京畿之步骑，领军之官属，中丞之威仪，司徒之卤簿，莫下毕备。（时俨总领四职。）武成观之，遣中使驰马趣仗，不得入，自言奉饬，赤棒应声碎其鞍，马腾人颠，观者倾京邑。（北齐高恭之字道穆，为御史中丞。帝姊寿阳公主行犯清路，执以赤棒，卒呵之，不止。道穆令卒棒破其车，主泣诉於帝，帝不责穆，谓曰： 家姊行路相犯，极以为愧。 ）后周有司宪中大夫二人，掌司寇之法，辨国之五禁，亦其任也。隋以国讳，改中丞为大夫。大唐因隋，亦曰大夫。龙朔二年，改为大司宪，咸亨初复旧。武太后改置左、右肃政台，御史大夫各一人，太极初复旧。掌肃清风俗，弹纠内外，总判台事。自周、隋以来，无仪卫之重令，行出道路，以私骑匹马从之而已。（故事，侍御史以下，与大夫抗礼。光宅元年九月，韦思谦除右肃政大夫，遂坐受拜。或以为言，谦曰： 国家班列，自有差等，奈何姑息。 其后大夫又与之抗礼。至开元十八年，有饬申明隔品致敬，其礼由之不改。至二十四年六月，李適之为大夫，又坐受拜，其后又与之抗礼，至今不改。故事，大夫与监察竞为官政，略无承禀。至开元十四年，崔隐甫为大夫，一切督责之，事无大小，悉令咨决。稍有忤意，列其罪，前后贬黜者过半，群僚侧目。上常谓曰： 卿为大夫，深副朕委。 ）
御史中丞，旧持书侍御史也。初，汉宣帝元凤中，感路温舒尚德缓刑之言，季秋后请谳。时帝幸宣室斋居而决事，令侍御史二人持书，持书御史起於此也。后因别置，冠法冠，有印绶，与符节郎共平廷尉奏事，罪当轻重。后汉亦二人，铜印青绶，选明法律者为之。（蔡质汉仪曰： 选御史高第者补之。 ）凡天下诸谳疑事，掌以法律当其是非。自桓帝之后，无所平理，苟充其位而已。魏置持书执法，掌奏劾，而持书侍御史掌律令，二官俱置。（宋志曰： 魏置御史八人，有持书曹，掌度支运，课第曹掌考课。不知馀复何曹。 ）晋置四人，泰始四年，又置黄沙狱持书侍御史一人，秩与中丞同，掌诏狱及廷尉不当者皆理之，后并河南，遂省黄沙持书侍御史。及太康中，又省持书侍御史二员。魏晋以来，持书侍御史分掌侍御史所掌诸曹，若尚书二丞。宋代掌举劾，齐、梁并同，皆统侍御史。自宋、齐以来，此官不重，自郎官转持书者，谓之 南奔 。（梁谢几卿自尚书三公郎为持书侍御史， 颇失志，多陈疾，台事略不复理 是也。）梁天监初，始重其选，车前依尚书二丞给三驺，执盛印青囊，旧事纠弹官印绶在前故也。后魏掌纠禁内朝会失时，服章违错，飨宴会见，悉所监之。北齐亦有焉。后周有司宪上士二人，亦其任也。隋又为持书侍御史，台中簿领，悉以主之。大唐永徽初，高宗即位，以国讳故，改持书侍御史为御史中丞。龙朔二年，改为司宪大夫，咸亨元年复为中丞，二人。（大足元年，张易之纵恣益横，常私引相工李弘泰占吉凶，言涉不顺。御史中丞宋璟请穷究其状。武太后曰： 易之等已自上闻。 璟曰： 谋反大逆，无容首免。易之等分外承恩，臣知言发祸从，然义激於心，虽死不恨。 太后不悦。内史姚元崇恐忤旨，遽宣饬令出。璟曰： 天颜咫尺，亲奉德音，不烦宰相擅宣王命。 太后意解，乃收易之等入台，寻舍之，令就宅谢罪。璟拒而不见曰： 公事当公言之，若私见，法无私也。 景龙二年十二月，御史中丞姚庭筠奏称： 律令格式，悬之象魏，奉而行之，事无不理。比见诸司寮寀，不能遵守章程，事无大小，皆悉闻奏。臣闻为君者任臣，为臣者奉法。故云 汝为君目将思明 ，则知万几务综，不可遍览也。所以设官分职，委任责成，百工惟时，以成垂拱之化。比者或修一水窗，或伐一枯木，并皆上闻旒扆，取断宸衷，岂代天理物至化之道也？自今以后，若缘军国大事及牒式无文者，任奏取进止。自馀据章程合行者，各令准法处分。其有故生疑滞，致有稽失者，请令御史随事纠弹。 上从之。）亦时有内供奉，（本有一人，圣历中加一人，寻省。先天中复置。）职副大夫，通判台事。（开元二十一年三月，置京畿都采访处置使，以中丞为之。）
侍御史
侍御史，於周为柱下史，老聃尝为之。秦时，张苍为御史，主柱下方书，亦其任也。又云苍为柱下御史，明习天下图书计籍。（见史记。如淳曰： 方，板也，谓书事在板上也。秦以上置柱下史，苍为御史，主柱下事。或曰主四方文书也。 又职官录曰： 秦改御史为柱下史。 ）一名柱后史，谓以铁为柱，言其审固不桡也。（一云冠法冠，一名柱后惠文，以铁为柱也。法冠者，秦事云： 始皇灭楚，以其君冠赐御史，亦名獬豸冠。獬豸，兽名，一角，以触不直也，故执法者冠之。 ）亦为侍御史。汉因之，凡十五员。（又汉旧仪曰：汉 御史员四十五人，皆六百石。其十五人衣绛，给事殿中，为侍御史，宿庐在石渠门外，二人尚玺，四人持书给事，二人侍前，中丞一人领。馀三十人留寺，理百官事 。）侍御史，御史大夫自调更告入归官，比丞相掾史，史白录。（白录，著录而已。）惠帝初，遣御史监三辅郡，其后又置监御史。（汉官仪曰： 侍御史出督州郡盗贼，运漕军粮，言督军粮侍御史。至后汉，复有护漕都尉官，建武七年省。 晋太元六年，又置督运御史官。）其举郡国孝廉第四科云： 有能按章覆问，文中御史。 （严延年迁侍御史，劾霍光专废立。）武帝时，侍御史又有绣衣直指者，出讨奸猾，理大狱，而不常置。（直指而行，无苟私也。衣以绣者，尊宠之也。江充拜直指绣衣使，督三辅盗贼，禁察逾侈。时近臣多奢僣，充皆举劾，请没入车马，令身侍北军击匈奴，奏可。贵戚惶恐，见上叩头，愿得入钱赎罪。又王贺字翁孺，武帝时为绣衣御史，逐捕群盗，皆纵而不诛。暴胜之亦为之。至后汉，谯玄为绣衣御史，持节，分行天下，观览风俗，所至专行诛赏。沈约云： 绣衣御史，光武省，顺帝复置，魏罢之。 ）后汉亦有侍御史员，察举非法，受公卿群吏奏事，有违失举劾之。凡郊庙之祠及大朝会、大封拜，则二人监威仪，有违失则劾奏。以公府掾属高第补之，或故牧守、议郎、郎中为之，唯德所在。初上称守，满岁拜真，出剧为刺史、二千石，平迁补县令。见中丞，执板揖。顺帝复绝他选，专用宰士，有三缺，三府各一，举劾案章，事无大小，尚书受成而已，威烈赫奕，莫之敢犯。真御史守中丞、持书，服其冠绂，上事言守，关移称真。又按二汉侍御史所掌凡有五曹：一曰令曹，（掌律令。）二曰印曹，（掌刻印。）三曰供曹，（掌斋祀。）四曰尉马曹，（掌厩马。）五曰乘曹，（掌车驾。）豹尾之内，便为禁省。（后汉桓典为侍御史，执政无所避，常乘骢马，京都畏之，为之语曰： 行行且止，避骢马御史。 又张纲为侍御史，顺帝汉安时，遣八使按行风俗，唯纲最年少官卑，馀皆宿儒重位，同日受命，各之所部。纲独埋其车轮於洛阳都亭，曰： 豺狼当路，安问狐狸！ 遂奏大将军梁冀兄弟罪恶。又陈翔字子麟，拜侍御史，正旦朝贺，大将军梁冀威仪不整，翔奏请收冀理罪，时人奇之。又杨秉字叔节，拜侍御史，京师咸称有宰相之才。）魏置御史八人。当大会殿中，御史簪白笔，侧陛而坐。帝问左右： 此何官？何主？ 辛毗曰： 此谓御史，旧时簪笔以奏不法。当如今者，直备位，但毦笔耳。 晋侍御史九人，颇用郡守为之，（山公启事曰： 旧侍御史颇用郡守，今散二千石有才能尚少者可用不？ 诏使八座详之。毦音饵。）品同持书，而有十三曹。（十三曹者，谓吏曹、课第曹、直事曹、印曹、中都督曹、外都督曹、媒曹、符节曹、水曹、中垒曹、营军曹、法曹、笇曹。及江左初，省课第曹，置库曹，掌厩牧马牛市租。后分库曹，置左库、外左库二曹。）宋代多并诸曹，凡十御史焉。自汉以来，皆朝服法冠。（晋武库失火，尚书郭彰与侍御史刘暾典知修复。彰以后亲轻傲，以功程之闻呵暾曰： 我不能截卿角耶？ 以御史著法冠，有两角故也。暾厉色曰： 天子法冠，而欲截角！ 命纸笔奏之。暾音他昆反。）齐有十人，梁陈皆九人，居曹纠察不法。后魏御史甚重，必以对策高第者补之。侍御史与殿中侍御史昼则外台受事，夜则番直内台。御史旧式不随台主简代。延昌中，王显有宠於宣武，为御史中尉，始请革选。此后踵其事，每一中尉，则更简代御史。北齐有八人，亦重其选。后周有司宪中士，则其任也。隋侍御史八人，自开皇之前，犹踵后魏革选；自开皇之后，始自吏部选用，不由台主，仍依旧入直禁中。大业中，始罢御史直宿台内，文簿皆持书主之，侍御史但侍从纠察而已，由是资位少减。大唐自贞观初以法理天下，尤重宪官，故御史复为雄要。（贞观十一年，吴王恪好畋猎，损居人田苗。侍御史柳范奏弹之。太宗因谓侍臣曰： 权万纪事我儿，不能匡正，其罪合死。 范进曰： 房玄龄事陛下，犹不能谏止畋猎，岂可独坐万纪乎？ ）其将除拜，皆吏部与台长官、宰相议定，然后依选例补奏，其内诏别拜者，不在其限。（显庆元年八月，中书侍郎平章事李义府恃宠用事。闻妇人淳于氏有美色，坐事系大理，乃讽大理丞毕正义枉法出之，将纳之。有言其状者，上令给事中刘仁轨鞫之。义府恐洩其谋，遂逼正义自缢於狱中。上知，特原义府之罪。侍御史王义方奏： 义府擅杀寺丞，陛下虽以释放，然天子置三公、九卿、二十七大夫、八十一元士，本欲水火相济，盐梅相成，然后庶绩咸熙，风雨交泰，则知人主不得独是独非。昔唐尧至圣，失之於四凶；汉祖深仁，失之於陈豨；光武聪明宽恕，失之於庞萌；魏武勇略英雄，失之於张邈。此并英杰之主，莫不失之於前，得之於后。陛下继圣，抚有万邦，蛮陬夷落，犹惧刑网，况辇毂咫尺，奸臣肆虐，杀一六品寺丞，足使忠臣抗愤。纵令正义自取绞缢，此事弥不可容，便是畏义府之权势能杀身。杀身灭口，此则生杀之威上非主出，赏罚之柄下移奸佞。请乞重勘正义，当致死之由，雪冤气於幽泉，诛奸臣於白日。 对仗叱义府令下，义府顾视不退，义方三叱，上既无言，义府趋出。义方乃读弹文曰： 义府善柔成性，佞媚为姿。昔事马周，分桃见宠；后交刘洎，割袖承恩。生其羽翼，长其光价，因缘际会，遂阶通达。贪冶容之好，原有罪之淳于；恐漏泄其谋，殒无辜之正义。此而可恕，孰不可容？请除君侧，少答鸿私，碎首玉阶，庶明臣节。伏请付法推断，以申朝典。 ）麟德以来，用人尤重，（高宗常问群臣求可为御史者，佥举万年尉杨子，失其名。居数月，复问之，群臣复举焉。上曰： 吾闻斯人常以亵服居公堂视事，其可以为准绳司乎？ 由是百司群寮，必表而亲事。）选授之命，不由铨管。及李义府掌大选，宠任既重，始得补之。（神龙三年，吏部尚书苏瑰案问郑普思。其妻有宠於韦庶人，特饬命对御辩析，上屡抑瑰而理普思。侍御史范献忠历阶曰： 臣请先罪苏瑰。 上问其故，忠曰： 苏瑰国之大臣，荷荣贵久矣，不能斩逆贼而后闻奏，令使眩惑天聪，摇动刑柄，而普思反状昭露，陛下曲为申理，此则王者不死。今圣躬万福，岂有剩天子耶！臣请先死，终不能事普思。 上意乃解，狱遂定。）自义府之后，无出於吏部者。（旧御史遭长官於途，皆免帽降乘，长官戢辔，辞而止焉。乾封中，王本立为侍御史，意气颇高，途逢长官，端揖而已。自是诸人或降而立，或一足至地，或侧鞍弛〈革登〉，轻重无恒。开元以来，但举鞭耸揖而已。）侍御史凡四员，（本二员，显庆中加二员。乾封二年二月，韦仁约除御史，与公卿相见，未尝行拜礼。或勉之，约曰： 鹗雕鹰鹯，岂众禽之偶？柰何设拜以狎之！且耳目之官，故当特立。 乃曰： 御史衔命出使，不能动摇山岳、震摄州县，诚旷职耳。 ）内供奉二员。（侍御史内供奉与殿中御史内供奉、监察御史里行，其制并同，皆无职田、庶仆。台例：占阙者得职田、庶仆；无阙可占，则岁两时请地子於太仓，每月受俸及庶仆於太府。）掌纠察内外，受制出使，分判台事。又分直朝堂，与给事中、中书舍人同受表理冤讼，迭知一日，谓之 三司受事 。其事有大者，则诏下尚书刑部、御史台、大理寺同按之，亦谓此为 三司推事 。（后汉永平中，侍御史寒朗共三府案楚狱，亦今三司之例。）武太后时，刑狱滋彰，凡二台御史，多苛刻无恩，以诛暴为事，猜阻倾夺，更相陵构，此其为弊也。神龙以来稍革之，其后名流慎选，侔於贞观、永徽矣。侍御史之职有四，谓推、（推者，掌推鞫也。）弹、（掌弹举。）公廨、（知公廨事。）杂事。（台事悉总判之。）定殿中、监察以下职事及进名、改转，台内之事悉主之，号为 台端 ，他人称之曰 端公 。其知杂事者，谓之 杂端 ，最为雄剧。食坐之南设横榻，谓之 南床 。殿中、监察不得坐。（亦谓之 痴床 ，言处其上者。皆骄傲自得，使人如痴，是故谓之 痴床 。）凡侍御史之例，不出累月，则迁登南省，故号为 南床 。百日察其行止出入，揖让去就，殿中以下皆禀而随之，先后亏失者有罚。其太极以前二台朝列之制，侍御史与殿中随仗入，分居两行。（东行在侍中、黄门侍郎、给事中后，起居郎、常侍、正谏议大夫、御史中丞下。西行在中书令、侍郎、舍人后，起居舍人、常侍、谏议大夫、御史中丞、大夫下。）承诏者各五日。有旨召御史，不呼名，则承诏者出。（承诏御史旧在西，开元初制在东。）侍御史或阙，则假殿中承之。（自至德以来，诸道使府参佐，多以省郎及御史为之，谓之外台，则皆检校、里行及内供奉，或兼或摄。诸使官亦然。）
殿中侍御史
殿中侍御史。魏兰台遣二御史居殿中，察非法，即殿中侍御史之始也。晋置四人，江左多置二人。（宋徐爰自殿中侍御史转南台侍御史。）梁有四人，掌殿内禁卫内事。后魏、北齐皆有之。隋初，改曰殿内侍御史，置十二人，至炀帝省。大唐置六员，（初有二员，贞观二十二年增二员，开元中加二员。）内供奉三员，初掌驾出於卤簿内纠察非违，馀同侍御史，唯不判事。咸亨以前，迁转及职事与侍御史相亚。自开元初以来，权归侍御史，而迁转犹同，兼知库藏出纳及宫门内事，知左右巡，分京畿诸州诸卫兵禁隶焉，弹举违失，号为 副端 。（开元二年三月，殿中侍御史郭震劾刑部尚书赵彦昭、太子宾客韦嗣立、青州刺史韦安石曰： 彦昭以女巫赵五娘左道乱常，讬为诸姑，潜相影援。既因提挈，遂践台阶，或驱车造门，著妇人之服；或携妻就谒，申犹子之情。同恶相济，一至於此。又张易之兄弟势倾朝野，嗣立此际结为舅生。神龙之初，已合诛死，天网疏漏，腰领误全，与安石讬附阿韦，编诸属籍。中宗晏驾，削相王辅政之制，定阿韦临朝之策，此时朝野冤惧，人神怨愤。臣忝司清宪，敢不纠弹。彦昭等并请准法处分。 於是并贬其官。）閤门之外，百僚班序有离立失列、言嚣而不肃者，则纠罚之。其正冬大会，则戴玄豸，乘马加饰，（大夫、中丞加金勒珂珮。）具服上殿，供奉左右。或缺，则吏部以他官摄之。其郊祀、巡幸，大备卤簿，出入由旌门者，监其队伍。初，武太后时有殿中里行及员外殿中御史官，或有起家为之而即真者。神龙以来，无监察则有里行。
监察侍御史
监察御史。初，秦以御史监理诸郡，谓之监御史，汉罢其名。至晋太元中，始置检校御史，以吴混之为之，掌行马外事，（晋志云： 古司隶知行马外事。晋过江，罢司隶官，故置检校御史，专掌行马外事。 ）亦兰台之职。（又有禁防御史。）宋、齐以来无闻。后魏太和末，亦置此官，宿直外台，不得入宿内省。北齐检校御史十二人。后周司宪旅下士八人，盖亦其职。隋开皇二年，改检校御史为监察御史，凡十二人。炀帝增置十六员，掌出使检校。大唐监察御史十员，（初有四员，贞观二十二年加二员，显庆中加二员，开元中加二员。）里行五员，掌内外纠察并监祭祀及监诸军、出使等。监察御史职知朝堂，正门无籍，非因奏事，不得入至殿庭，在西凤阙南，视殿中侍御史以上从观象门出，若从天降。至开元七年三月，饬并令随仗入閤。（隋末亦遣御史监军。垂拱三年十一月，凤阁侍郎韦方质奏言： 旧制有御史监军，今未差遣，恐亏失节度。 武太后曰： 将出师，君授之以斧钺，阃外之事皆使裁之。始闻比来御史监军，乃有控制，军中大小之事，皆须承禀，非所以委专征也。以卑制尊，理便不可。 不许。）罪人当笞於朝者，亦监之，分为左右巡，纠察违失。（高宗时，御史韦仁约奏劾中书令褚遂良抑买宅地，遂良贬为同州刺史。万岁通天元年五月，监察御史纪履忠劾奏御史中丞来俊臣犯状有五： 一专擅国权，二谋害忠善，三赃贿贪浊，四失礼义教，五淫昏狠戾。论兹五罪，合至万诛，请下狱理罪。 长安四年三月，监察御史萧至忠弹凤阁侍郎、同凤阁鸾台三品苏味道赃污，贬官。御史大夫李承嘉尝召诸御史，责之曰： 近日弹事，不咨大夫，礼乎？ 众不敢对。至忠进曰： 故事，台中无长官。御史，人君耳目，比肩事主，得各自弹事，不相关白。若先白大夫而许弹事，如弹大夫，不知白谁也。 承嘉默然，惮其刚正。）以承天、朱雀街为界，每月一代。将晦，即巡刑部、大理、东西徒坊、金吾及县狱。若蒐狩，则监围，察断绝失禽者，量宜劾奏。（景龙三年，监察御史崔琬弹奏宰相宗楚客、纪处纳等骄恣跋扈，请收劾之。旧制，大臣有被御史弹者，皆俯偻趋出，待罪朝堂。今楚客等瞋目作色，称以忠鲠被诬。中宗令琬与楚客约为兄弟，时人窃号为 和事天子 。）开元初，革以殿中掌左右巡，监察或权掌之，非本任也。职务繁杂，百司畏惧，其选拜多自京畿县尉。（京畿即赤县也。）又有监察御史里行者，太宗置，自马周始焉。（始马周以布衣有诏令於监察御史里行，遂以为名。后高宗时，王本立自忻州定襄县尉为之。凡里行，皆受俸於本官，多复本官者。自王大宾后，罢本官俸，方有即真者。）武太后时，复有员外监察、试监察，或有起家为之而即真者。又有台使八人，俸亦於本官请，馀同监察。（时人呼为六相。）吏部式其试监察。神龙以来，无复员外及试，但有里行。凡诸内供奉及里行，其员数各居正官之半，唯俸禄有差，职事与正同。（开元五年，监察御史杜暹往碛西覆屯，会郭虔瓘与史献等不协，更相执奏，诏暹按其事实。史献以金遗暹，固辞。左右曰： 公远使绝域，不可失番人情。 暹不得已受，埋於幕下，既去出境，乃移牒令收取之。）
主簿
主簿。汉有御史主簿，（张忠为御史大夫，署孙宝为主簿。）魏晋以来无闻。至隋大业三年，御史台始置主簿二人。（隋兼置录事，员二人。）大唐置一员，掌付事勾稽，省署钞目，监印，给纸笔。其俸禄与殿中御史同。武德末，杜淹为大夫，以吏部主事林怀信为之。贞观中，自张弘济为此官之后，遂为美职，管辖台中杂务、公廨、厨库，检督令史、奴婢，配勋、散官职事。每食则执黄卷，书其谴罚。（录事以下小吏各有差。）
