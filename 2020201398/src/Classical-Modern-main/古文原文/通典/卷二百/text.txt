<strong>边防十六</strong>
北狄七
库莫奚
库莫奚，闻於后魏及后周。其先，东部鲜卑宇文之别种也。初为慕容晃所破，遗落者窜匿松漠之间。（其地在今柳城郡之北。）其俗甚不洁，而善於射猎，好为寇抄。后魏之初，频为寇盗，及突厥兴而臣属之。后稍强盛，分为五部：一曰辱纥主，二曰莫贺弗，三曰契个，四曰木昆，五曰室得。理饶乐水北，即鲜卑故地。（一名如洛环水，盖 饶乐 之讹也。）每部置俟斤一人为其帅，随逐水草，颇同突厥。有阿会氏，五部中为盛，诸部皆归之。其俗，死者以苇薄裹尸，悬之树上。其后款附。至隋代号曰奚，突厥称蕃之后，亦遣使入朝。（奚部落并在今柳城郡东北二千馀里。）
大唐开元五年二月，奚首领李大酺入朝，封从外生女辛氏为固安公主以妻之。八年，大酺战死，共立其弟鲁苏为主，诏仍以固安公主为妻。时鲁苏牙官塞默羯谋害鲁苏，翻归突厥，公主密知之，遂设宴，诱执而杀之。上嘉其功，赏赐累万。公主嫡母妒主荣宠，乃上书云主是庶人，此实欺罔称嫡，请更以所生女嫁与鲁苏。上怒，令与鲁苏离婚，又封成安公主女韦氏为东光公主以妻鲁苏。
契丹
契丹之先与库莫奚异种而同类，并为慕容氏所破，俱窜於松漠之间。其俗颇与靺鞨同。父母死而悲哭者为不壮，但以其尸置於山树之上。经三年之后，乃收其骨而焚之，因酹酒而祝曰： 冬月时，向阳食；夏月时，向阴食。若我射猎时，使我多得猪鹿。 其无礼顽嚚，於诸夷最甚。
后魏初，大破之，遂逃迸，与库莫奚分背。经数十年，稍滋蔓，有部落於和龙之北数百里，（和龙今柳城郡。）多为寇盗。魏太武帝真君以来，岁贡名马，於是东北群狄悉万丹部、阿大何部、伏弗郁部、羽陵部、日连部、匹黎部、比六于部各以其名马文皮入献，皆得交市於和龙、密云之间。（密云今郡。）其后为突厥所逼，又以万家寄於高丽。
隋开皇末，有别部四千馀家，背突厥来降。文帝方与突厥和好，重失远人之情，悉令给粮还本部，敕突厥抚纳之。固辞不去。部落渐众，遂北逐水草，当辽西正北二百里，依讬纥臣水而居，东西亘五百里，南北三百里，亦鲜卑故地。分为十部，多者三千，少者千馀，随水草畜牧。
大唐贞观二十二年十一月，契丹帅窟哥率其部内属，以契丹部为松漠都督府，拜窟哥为持节十州诸军事、松漠都督於营州，兼置东夷都护，以统松漠、饶乐之地，罢护东夷校尉官。武太后万岁通天元年五月，窟哥曾孙松漠都督（羁縻松漠都护府属，今柳城郡。）李尽忠与其妻兄归诚州刺史孙万荣，杀都督赵文翙，举兵反，陷营州，（今柳城。）自号可汗。命左鹰扬将军曹仁师、右金吾将军张玄遇、右武威大将军李多祚、司农少卿麻仁节等二十八将讨之。遇贼於西硖石、黄獐谷，官军败绩，玄遇、仁节没於贼。李尽忠死，孙万荣代领其众，攻陷冀州，（今信都郡。）刺史陆宝积死之。又陷瀛州属县。（今河閒郡。）又遣夏官尚书、同凤阁鸾台三品王孝杰与苏宏晖率兵十八万，与孙万荣战於东硖石，官军又大败，孝杰没於阵，宏晖弃甲而遁。又命河内王武懿宗为大总管，右肃政御史大夫娄师德为副，沙吒忠义为前军，率兵二十万以讨之。万荣为其家奴所杀，其党遂溃。开元五年十一月，封宗室女为永乐公主，出降契丹松漠王李失活。十年闰五月，敕馀姚公主女慕容氏封为燕郡公主，出降松漠郡王李漠郁干。
室韦
室韦有五部，后魏末通焉，并在靺鞨之北，路出柳城。诸部不相总一，所谓南室韦、北室韦、钵室韦、深末怛室韦、大室韦，并无君长，人众贫弱。突厥沙钵略可汗尝以吐屯潘垤统领之，盖契丹之类也。其在南者为契丹，在北者号室韦。南室韦在契丹北三千里，（后魏书云：自契丹路经啜水、盖水、犊了山，其山周回三百里，又经屈利水，始到其国。）土地卑湿，至夏则移向西贷勃、欠对二山，多草木，饶禽兽，又多蚊蚋，人皆巢居，以避其患。后渐分为二十五部，有馀莫不满咄，犹酋长也。死则子弟代立，嗣绝则择贤豪而立之。盘发衣服与契丹同。乘牛车，籧篨为室，如突厥毡车之状。度水则束薪为栰，或有以皮为舟者。马则织草为鞯，结绳为辔。寝则屈木为室，以籧篨覆上，移则载行。以猪皮为席，编木藉之。气候多寒，田收甚薄。无羊，少马，多猪、牛。造酒、食啖、言语与靺鞨同。婚姻之法，二家相许，婿辄盗妇去，然后送牛马为聘。妇人不再嫁，以为死人妻，难以共居。部落共为大棚，人死则置尸其上。居丧三年。其国无铁，取给於高丽。自南室韦北行十一日至北室韦，分为九部落。其部落渠帅，号乞引莫贺咄。气候最寒，冬则入山，居穴中，牛畜多冻死。饶獐鹿，射猎为务。凿冰，没水中而网射鱼鳖。地多积雪，惧陷坑阱，骑木而行。俗皆捕貂为业，冠以狐貉，衣以鱼皮。又北行千里至钵室韦，依胡布山而住。人众多於北室韦，不知为几部落。用桦皮盖屋，其馀同北室韦。从钵室韦西四日行，至深末怛室韦，因水为号也。冬月穴居，以避太阴之气。又西北数千里，至大室韦，径路险阻，言语不通，尤多貂及青鼠。
北室韦，后魏武帝、隋开皇大业中，并遣使朝献。
大唐所闻有九部焉，屡有朝贡。所谓岭西室韦、山北室韦、黄头室韦、大如者室韦、小如者室韦、讷北室韦、婆莴室韦、达末室韦、骆驼室韦，并在柳城郡之东北，近者三千五百里，远者六千二百里。
地豆于
地豆于在室韦西千馀里。多牛羊，出名马。皮为衣服，无五穀，唯食肉酪。后魏孝文帝延兴二年，遣使朝贡。
乌洛侯
乌洛侯亦曰乌罗浑国，后魏通焉。在地豆于之北，其土下湿，多雾气而寒，冬则穿地为室，夏则随原阜畜牧。多豕，有穀麦。无大君长，部落莫弗皆代为之。其俗绳发，皮服，以珠为饰。人尚勇，不为奸窃，故慢藏野积而无寇盗。好猎射。乐有胡空侯，木槽革面而九弦。其国西北有完水，东流合於难水，东入於海。又西北二十日行有于巳尼大水，所谓北海也。太武帝真君四年来朝，称其国西北有魏先帝旧墟石室，南北九十步，东西四十步，高七十尺，室有神灵，人多祈请。太武帝遣中书侍郎李敞告祭焉，刻祝文於石室之壁而还。
大唐贞观六年，遣使朝贡云。乌罗浑国亦谓之乌护，乃言讹也。东与靺鞨，西与突厥，南与契丹，北与乌丸为邻，风俗与靺鞨同。
驱度寐
驱度寐，隋时闻焉，在室韦之北。其人甚长而衣短，不索发，皆裹头。居土窟中。唯有猪，更无诸畜。人轻捷，一跳三丈馀，又能立浮，卧浮，履水没腰，与陆走不别。数乘大船，至北室韦抄掠。无甲胄，以石为矢镞。
霫
霫，匈奴之别种，隋时通焉。与靺鞨为邻，理潢水北，亦鲜卑故地。胜兵万馀人。习俗与突厥略同。亦臣於颉利，其渠帅号为俟斤。
大唐贞观中，遣渠帅内附。
拔悉弥
拔悉弥一名弊剌国，隋时闻焉。在北庭北海南，结骨东南，依山散居。去敦煌九千馀里。有渠帅，无王号。户三千馀。其人雄健，能射猎。国多雪，恒以木为马，雪上逐鹿。其状似楯而头高，其下以马皮顺毛衣之，令毛著雪而滑，如著屟屐，缚之足下。（屟，先协反。屐，巨戟反。）若下阪，走过奔鹿；若平地履雪，即以杖刺地而走，如船焉；上阪即手持之而登。每猎得鹿，将家室就而食之，尽更移处。其所居即以桦皮为舍。丈夫翦发，桦皮为帽。
流鬼
流鬼在北海之北，北至夜叉国，馀三面皆抵大海，南去莫设靺鞨船行十五日。无城郭，依海岛散居，掘地深数尺，两边斜竖木，构为屋。人皆皮服，又狗毛杂麻为布而衣之，妇人冬衣豕鹿皮，夏衣鱼皮，制与獠同。多沮泽，有盐鱼之利。地气沍寒，早霜雪，每坚冰之后，以木广六寸，长七尺，施系其上，以践层冰，逐及奔兽。俗多狗。胜兵万馀人。无相敬之礼、官僚之法。不识四时节序。有他盗入境，乃相呼召。弓长四尺馀，箭与中国同，以骨石为镞。乐有歌舞。死解封树，哭之三年，无馀服制。靺鞨有乘海至其国货易，陈国家之盛业，於是其君长孟蚌遣其子可也余志，以唐贞观十四年，三译而来朝贡。初至靺鞨，不解乘马，上即颠坠。其长老人传，言其国北一月行有夜叉人，皆豕牙翘出，啖人。莫有涉其界，未尝通聘。
回纥
回纥在薛延陀北境，居延婆陵水，去长安万六千九百里，胜兵五万人。先属突厥，初有时健俟斤，死，子菩萨立。大唐贞观初，与薛延陀俱叛突厥颉利可汗，侵其北边。颉利遣骑讨之，战於天山，大破之，俘其部众。回纥由是率其众附於薛延陀，号为活颉利发，仍遣使朝贡。其地沙卤，有大羊，而足长五寸。及薛延陀之败，其大酋胡禄俟利发吐迷度率其部诣阙，请同编户。自突厥衰灭，其国渐盛，国主亦号可汗。开元十五年，使大臣梅禄啜来朝，献名马焉。（按诸家叙突厥事，以 梅禄 为突厥官号，尚谓突厥见存，乃未之详耳。）
骨利幹
骨利幹居回纥北方瀚海之北，二俟斤同居，胜兵四千五百人。草多百合。地出名马，头类橐驼，筋骨粗壮，好者日行数百里。其北又距大海，昼长夜短，日没后，天色正曛，煮一羊胛，才熟，而东方已曙，盖近日入出之所。
大唐贞观二十一年，遣使朝献骏马十匹。
结骨
结骨在回纥西北三千里。胜兵八万。其国南阻贪漫山。多林木，夏沮洳，（沮，咨据反。洳，人庶反。）冬积雪，往来险阻，有水从回纥北流逾山经其国。人并依山而居，身悉长大，赤色，朱发绿睛。有黑发者，以为不祥。人皆劲勇，邻国惮之。丈夫健者，悉黥手以为异。妇人嫁讫，自耳以下至项亦黥之。其人服饰以貂豽，（女滑反。）食用手。其俗大率与突厥同。婚姻无财聘。性多淫佚，与外人通者不忌。男女杂处。每一姓，或千口或五百口共一屋，一床一被。若死，唯哭三声，不剺面，火葬，收其骨，逾年而为坟墓，以木为室，覆以木皮。土宜粟麦穄豆之属，无果菜。有马，出貂。天每雨铁，收而用之，号曰迦沙，以为刀剑，甚銛利。其国猎兽皆乘木马，升降山隥，追赴若飞。自古未通中国。
大唐贞观二十一年，其君长遂身入朝。
駮马
駮马，其地近北海，去京万四千里，经突厥大部落五所乃至焉。有兵三万人，马三十万匹。其国以俟斤统领，与突厥不殊。有弓箭刀槊傍排，无宿卫队仗。不行赏赐。其土境，东西一月行，南北五十日行。土地严寒，每冬积雪，树木不没者才一二尺，至暖消，逐阳坡，（浦波反）以马及人挽犁种五穀。好渔猎，取鱼、鹿、獭、貂、鼠等肉充食，以其皮为衣。少铁器，用陶瓦釜及桦皮根为盘碗。随水草居止，累木如井栏，桦皮盖以为屋，土床草蓐，加毡而寝处之。草尽即移，居无定所。马色并駮，故以名云。其马不乘，但取其乳酪充餐而已。与结骨数相侵伐。貌类结骨，而言语不相通。
大唐永徽中，遣使朝贡。（突厥谓駮马为曷剌，亦名曷剌国。）
鬼国
鬼国在駮马国西，六十日行。其国夜游昼隐，身著浑剥鹿皮衣。眼鼻耳与中国人同，口在顶上。食用瓦器。土无米粟，啖鹿豕及蛇。
盐漠念
駮马国南三十日行至突骑施，二十日行至盐漠念咄陆阙俟斤部落，又北八日行至可史担部落。其駮马、盐漠并无牛羊杂畜。其婚姻嫁娶与突阙同。土多松、桦树，每年税貂獭青白二鼠皮以奉酋长。
大唐贞观中，户部奏言，中国人自塞外来归及突厥前后降附开四夷为州县者，男女百二十馀万口。时诸蕃君长诣阙顿颡，请太宗为天可汗。制曰： 我为大唐天子，又下行可汗事乎？ 群臣及四夷咸称万岁。是后以玺书赐西域、北荒之君长，皆称 皇帝天可汗 。诸蕃渠帅死亡者，必诏册立其后嗣焉。临统四夷，自此始也。
傅奕曰： 西晋时，匈奴诸部在太原离石，其酋刘元海覆两都，执天子。自是戎夷赫连氏、沮渠氏、李氏、石氏、慕容氏、佛氏、秃发氏、拓拔氏、宇文氏、高氏、苻氏、吕氏、姚氏、翟氏，被发左衽，递据中壤，衣冠殄尽。周、齐每以骑战，驱夏人为肉篱，诧（丑亚反）曰 当剉汉狗饲马，刀刈汉狗头，不可刈草也 。羌胡异类，寓居中夏，祸福相恤，中原之人众心不齐，故夷狄少而强，华人众而弱也。石季龙死，羯胡大乱。冉闵令胡人不愿留者听去，或有留者，乃诛之，死者二十馀万。氐羌分散，各还本部，部至数万，故苻、姚代兴。鲜卑既入中国，而蠕蠕据其土。后魏时，蠕蠕主阿那瑰大馁，求粮於魏，魏帝使元孚赈恤之，既饱，遂寇暴。及蠕蠕衰而突厥兴，自刘石至后周，皆北狄种类，相与婚姻，高氏聘蠕蠕女为妻，宇文氏以突厥女为后。北齐供突厥岁十万匹，周氏倾国事之，锦衣玉食长安者，恒数千人。可汗骄曰： 但使我在南二儿无患贫，何忧哉！ 周齐使於突厥遇其丧，剺面如其国臣，其为夷狄所屈辱也如是。 
天册万岁二年，补阙薛谦光上疏曰：
臣闻戎夏不杂，自古所诫，夷狄无信，易动难安，故斥居塞外，不迁中国。前史所称，其来久矣。然而帝德广被，时有朝谒，受向化之诚请，纳梯山之礼贡，事毕则归其父母之国，导以指南之车，此三王之盛典也。自汉魏以后，遂革其风，务饰虚名，徵求侍子，喻其解辫，使袭衣冠，居室京师，不令归国，此又中叶之故事也。较其利害，则三王是而汉魏非；论其得失，则备边长而徵质短。殷鉴在乎往代，岂可不怀经远之虑哉！昔郭钦献策於武皇，江统纳谏於惠主，咸以为夷狄处中夏必为变，晋武不纳二臣之远策，徒好慕化之虚名，纵其习史汉等书，官之以五部都尉，此皆计之失也。若前事之不忘，则后代之龟镜，此臣所以极言而不隐者也。
窃唯突厥、吐蕃、契丹等往因入贡，并叨殊奖，或执戟丹墀，册名戎秩，或曳裾庠序，高步学门，服胡毡裘，语兼中夏，明习汉法，睹衣冠之仪，目觌朝章，知经国之要，窥成败於图史，察安危於古今，识边塞之盈虚，知山川之险易。或委以经略之功，令其展效；或矜其首丘之志，放使归蕃。於国家虽有冠带之名，在夷狄广其纵横之智。虽则慕化之美，苟悦於当时；而狼子孤恩，旋生於过后。及归部落，鲜不称兵。边鄙罹灾，实由於此。故老子云 国之利器，不可示人 。在於齐人，犹不可以示之，况於夷狄乎！
谨按：楚申公巫臣奔晋而使於吴，使其子狐庸为吴行人，教吴战阵，使之叛楚，吴於是伐楚，取巢驾克棘，入州来，子反一岁七奔命。其所以能谋楚，良以此也。按汉桓帝迁五部匈奴於汾晋，其后卒有刘、石之难。向使五部不徙，则晋祚犹未可量也。鲜卑不迁，则慕容无中原之僣也。又按汉书陈汤云： 夫胡兵五而当汉兵一，何者？兵刃朴钝，弓弩不利。今闻颇得汉工，然犹三而当一。 由是言之，利兵尚不可以使胡人得法，况处之中国而使其习见哉！昔汉东平王请太史公书，朝臣以为太史公书有战国纵横之说，不可以与诸侯。此则内地诸王尚不可与，况外国乎！
臣窃计秦并天下及刘项之际，累载用兵，人户凋散。以晋惠方之，当八王之丧师，则轻於楚汉之涂地，匈奴冒顿之全实，过於五部之微弱。当曩时冒顿之强盛，乘中国虚弊，高祖馁厄平城，而冒顿不能入中国者何也？非兵不足以侵诸夏，力不足以破汾晋，其所以解围而纵高祖者，为不习中土之风，不安中国之美，生长碛漠之北，以穹庐坚於城邑，以毡罽美於章服。既安其所习，而乐其所生，是以无窥中国之心者，为生不在汉故也。岂有心不乐汉而欲深入者乎？刘元海，五部离散之馀，而卒能自振於中国者，为少居内地，明习汉法，非元海悦汉，而汉亦悦之，一朝背叛，四方乡应，遂鄙单于之号，窃帝王之宝，贱沙漠而不居，拥平阳而鼎峙者，为居汉故也。向使元海不内徙，止当劫边人缯采麹糵，以归阴山之北，安能使王弥、崔懿为其用邪？
当今皇风遐覃，含识革面，凡在虺性，莫不怀驯，方使由余效忠，日磾尽节，以臣愚见，国家方传无穷之祚於后。脱备防不谨，边臣失图，则夷狄称兵不在方外，非所以肥中国，削四夷，经营万乘之规，贻厥孙谋之道也。臣愚以为，愿充侍子者，一皆禁绝，必若先在中国者，亦不可更使归蕃，则夷人保疆，边邑无事矣。
刘起居贶武指曰：
自昔议边者，推高於严尤、班固。严尤议曰： 御匈奴自古无得上策者。周时玁狁内侵，命将征之，尽境而还，譬蚊虻螫人，驱之而已，是为中策。汉武轻赍深入，连兵三十年，中国罢耗，匈奴亦克，是为下策。秦筑长城，勤於转输，疆境完而中国竭，是为无策。自古无得其上策者也。 其班固曰： 言匈奴者，大要归於两科：缙绅则守和亲，介胄则言征伐。汉兴以来，有修文以和之，有用武以克之，有卑下而承事之，有威服而臣畜之。和亲之论，发於刘敬。天下新定，故从其言，赂遗以救安边境。孝惠、高后，遵而不违，匈奴加骄，寇盗不止，与通关市，妻以汉女，岁赂千金，无益之明验也。仲舒欲复守旧文，厚结以财，质爱子，边境不选武略之臣，修障隧备塞之具，厉长戟劲弩，恃吾所以待寇，而务赋敛於人，远行货赂，割剥百姓，以奉寇雠，信甘言，守空约，而冀胡马不窥，不亦过乎？王莽时，单于弃其爱子，昧利不顾，侵掠所获，岁巨万计，而和亲赂遗，不过千金，安在其不弃质而失重利也？夷狄之人，贪而好利，人面兽心，圣王禽兽畜之，不与约誓，不就攻伐。约之则费赂而见欺，攻之则劳师而招寇。外而不内，疏而不亲，政教不及其人，正朔不加其国。来则惩而御之，去则备而守之。慕义则接之以礼让，使曲在彼。盖圣王御蛮夷之常道也。 
贶以严尤之议辨而未详，班固之论详而未尽。推而为言，周得上策，秦得其中，汉无策焉。何以言之？荒服之外，声教所远，其叛也不为之劳师，其降也不为之释备，严其守御，险其走集，犯塞则有执讯之捷，深入则有殪戎之勋，俾其欲为寇而不能，愿臣妾而不得。斯御戎之上策，禁暴之良算。惠此中夏，以绥四方，周人之道也，贶故曰周得上策。
易称 王公设险，以守其国 。筑长城，修障塞，易之设险也。今朔塞之上，多古长城，未知起自何代。七国分争，国有长城，赵简子起长城以备胡，燕秦亦筑长城，以限中外，则长城之作其来远矣。秦兼天下，益理城堑，城全国灭，人归咎焉。自汉至隋，因其成业，或修或筑，无代无之。后魏时，筑长城议曰： 虏骑轻捷，风来电往，坞壁未遑闭，牛羊不暇收，雷击至於近郊，云飞出於塞表，不得不立长城以备之。人筑一步，千里之地役三十万人，不有旬朔之劳，安获久长之逸。始皇斥中国之戎，出诸塞表，匈奴不敢南下而牧马，战士不敢弯弓而报怨。 贶故曰秦得中策。
史称刘敬说高祖以鲁元公主嫁匈奴，嗣王则汉之外孙，岂敢与大父争哉！假立宗女，匈奴不信，无益也。帝欲遣鲁元，后泣谏曰： 帝唯一女，奈何弃之匈奴乎！ 由是遣宗女行。又按：鲁元公主，则赵王张敖之后也。人告赵王反，吕后言赵王以公主故，不宜有此。高祖曰： 使张敖有天下，岂少乃女乎！ 高祖审鲁元公主不能止赵王之谋，而谓能息匈奴之叛邪？假有欲遣之辞，固戏言耳。且冒顿手刃头曼，躬射其母，而冀其不与外祖争强，岂不惑哉！然则高祖知和亲之不能久安而为之者，天下初定，苟纾岁月之祸，以息兆人之勤耳！而天姿豁达，不矜智能，沈谋内断，众莫之识。武帝时，中国康宁，胡寇益鲜，疏而绝之，此其时也。方更糜耗华夏，连兵积年，严尤以为下策，可矣。汉之失策，非止用兵。至於昭宣，武士练习，斥候精审，胡入则覆亡，居又畏逼，收迹远徙，穷窜海阴。朝廷不遵宗周之故事，乃袭奉春之过举，启宠纳侮，倾竭府藏，给西北方，无虑岁二亿七十万，赏赐之费，传送之劳，尚不计焉。皇室淑女，嫔於穹庐；掖庭良人，降於沙漠。夫贡子女方物，臣仆之职也。诗曰 莫敢不来享，莫敢不来王 ，传称 荒服者来王 ，此皆称其来，不言当往也。杞用夷礼，经贬其爵；公及吴盟，讳而不书。奈何以天子之尊与匈奴约为兄弟，帝女之号与胡媪并为戎妻，（媪，乌老反。）烝母报子，从其污俗。中国之异於蛮夷者，以有父子、男女之别也。若乃位配天地，职调阴阳，不能革聋昧之性，使渐习华风，反令婉冶之姿，毁节异类，其为垢辱，可胜道哉！汉之君臣，曾莫之耻。东汉至曹马，招来羌狄，内之塞垣，资奉所费，有逾於昔。百人之酋，千口之长，金印紫绶，食王侯之俸者，相半於朝；牧马之童，乘羊之隶，赍毳毼之资，邀绫纨之利者，相错於路。九州五服，耒耨之所利，丝枲之所生，方三千里。植於三千里之中，散於数万里之外，人焉得不劳，国焉得不贫。故夷狄岁骄，华夏日蹙。当其强也，又竭人力以征之；其服也，又如是以养之。病则受养，强则内攻。呜呼！中国为羌胡服役且千载而莫之恤，可不大悲哉！为政者诚能移其财以赏戍卒，则我人富矣；移其爵以饵守臣，则我将良矣。富利归於我，危亡移於彼，无纳女之辱，无传送之劳，此之不为，而弃同即异，与顽用嚚，以夷乱华，以裔谋夏，变上国之风俗，汨中和之正气，贶故曰汉无策焉。
严尤深以古无上策者，为不能臣妾也。圣王诚能之，而不用耳。称秦氏无策者，谓其攘狄而亡国也。秦亡之咎，非攘狄也。称汉氏得下策者，谓伐胡而人病。人既病矣，又役人而奉之，是无策也。贶故曰严尤之议辨而未详者也。
班固之论，颇究其情；而曰 其来慕义，接以礼让，使曲在彼 ，是未尽也。何者？礼让以交君子，不以接小人，况於禽兽夷狄乎！夫奇货内来，则华夏之情荡；纤丽外散，则戎羯之心生。华夏情荡，出兵之源也；戎羯心生，侵盗之本也。圣人唯此之慎，不贵奇货，不宝远物，禽兽非其土性不育，器服非其所产不御，岂唯贽币不通哉！至於饮食声乐，不与共之，故夷狄来朝，坐之门外，使舌人体委以食之，若禽兽然，不使知馨香嘉味也。获其声，不列於庭庙。受其贡，不过楛矢兽皮，不为贽币，不为财货。利既小矣，酬亦宜然。汉氏习玩骄虏，使悦燕赵之名倡雅质，甘大官之八珍六齐，使五都之文绮罗纨，供之则长欲而增求，绝之则灭德而招怨。加以斥候不明，士卒不习，是犹饱豺狼以良肉，而纵其猎噬疲人。求其祸源，接以礼让之所致也。故通贡献则去锦缋而得毛革，讨负约则获犬马而丧士人，许和亲则毁礼义而顺戎俗。张骞使西域，得摩诃兜勒曲，汉武采之以为鼓吹。东汉魏晋，乐则胡笛箜篌，御则胡床，食则羌炙、貊炙，器则蛮盘，祠则胡天。晋末五胡递居中夏，岂无天道，亦人事使之然也。华人，步卒也，利险阻；虏人，骑兵也，利平地。彼利驰突，我则坚守，无与追奔，无与竞逐。来则杜险使无进，去则闭险使无还。冲以长戟，临以强弩，非求胜之也，创之而已。措彼顽凶，寘之度外，譬诸虫豸，方乎虺蜴。如是，何礼让之接，何曲直之争哉！贶故曰班固之论，详而未尽者也。
四夷之猾夏，尚矣。明达之士论备边之要，无代无之。国朝有房司空上书谏伐高丽云，比来犯罪死囚，每令三覆，重惜人命至此，而亿万吏卒，无一罪戾，委之锋刃，实为冤酷。薛补阙上书谏，诸蕃侍子久在京师，恐其知边塞盈虚险易，悦华夏服玩声色，或窥图籍，兼达古今，如有刘元海之徒，终成大憝。刘起居武指云，秦逐戎狄出塞，限隔华夷，是为中策。三贤所陈，可谓笃论，言详理切，度越前古，斯仰叹不暇，岂敢繁述耳。
