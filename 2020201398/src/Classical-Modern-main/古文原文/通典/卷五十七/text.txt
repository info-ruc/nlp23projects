<strong>礼十七沿革十七嘉礼二</strong>
君臣冠冕巾帻等制度
上古衣毛帽皮，后代圣人见鸟兽冠角，乃作冠缨。黄帝造旒冕，始用布帛，（冕者，冠之有旒。）唐虞以上，冠布无緌，（緌，缨饰。）夏后以牟追，（音丁回反。）以收，（所以收敛发。）殷制章甫，或以冔，（章，明也，言以表明丈夫。甫或为父。冔，覆也，自覆饰。冔音况甫反。）形制并无文。至周六冕，章数始备，故孔子曰 服周之冕 ，言中礼也。洎乎幽厉衰微，秦焚六籍，图写纷杂，记注混淆。今徵其实录，捃拾沿革，为冠冕篇云。
冕
（大裘冕衮冕鷩冕毳冕絺冕玄冕通天平冕平天冕苍冕青冕赤冕黄冕素冕黑冕象冕山冕火冕藻冕方冕祀冕有熊氏周秦后汉魏晋东晋宋齐梁陈北齐后周隋大唐）
黄帝作冕，垂旒，目不邪视也。充纊，示不听谗言也。（事见世本。）
周制，弁师掌王之五冕，皆玄冕，朱里，綖纽。（冕服有六而言五者，大裘之冕盖无旒，不联数也。綖，冕之覆，在上，是以名焉。纽，小鼻在武上，笄所贯。）五采缫十有二就，皆五采玉十有二，玉笄朱纮。（缫，杂文之名，合五色丝为绳，垂之綖前后。各十二，所谓邃綖也。就，成也。绳之每匝贯五采玉十二旒，旒则十二玉。每就閒一寸。朱纮，以朱组为纮，纮一条绳属两端於武。此谓衮衣之冕十二旒，则用玉二百八十八。鷩冕缫九旒，用玉二百一十六。毳冕七旒，用玉一百六十八。絺冕五旒，用玉一百二十。玄冕三旒，用玉七十二。）诸侯及孤卿大夫之冕，各以其等为之。（各以其等者，缫玉如其命数。冕则侯伯缫七就，用玉九十八。子男缫五就，用玉五十。缫玉皆三采。孤缫四就，用玉三十二。三命之卿缫三就，用玉十八。再命之大夫缫再就，玉八。缫玉皆朱绿。禁令不得相僣逾。）
秦灭礼学，郊社服用，皆以袀玄，以从冕旒，前后邃綖。（蔡邕独断云： 袀，绀缯也。 班固东都赋注云： 袀，皂也。 袀音钧。）
后汉光武践祚，祀天地明堂，皆冠旒冕。孝明帝永平初，诏有司采周官、礼记、尚书皋陶篇夏侯氏说，冕皆广七寸，长尺二寸，前圆后方，朱绿里，玄上，前垂四寸，后垂三寸，系白玉珠为十二旒，（蔡邕独断云 九旒 也。）以其绶采色为组缨。（礼记曰： 玄冠朱组缨，天子之冠也。 其旒珠，用真白玉。）三公诸侯七旒，青玉珠；卿大夫五旒，黑玉珠。皆有前无后，各以其色绶为组缨，旁垂黈纊。助天子郊祀天地、明堂则冠之。
魏因汉故事。明帝好妇人之饰，冕旒改用珊瑚珠。
晋因之。
东晋元帝初过江，服章多阙，而冕饰以翡翠珊瑚珠。侍中顾和奏： 旧礼，冕旒用白玉珠。今美玉难得，不能备，可用白璇珠。 从之。后帝郊祀天地明堂宗庙，元会临轩，改服黑介帻，通天冠，平冕。冕，皂表，朱绿里，广七寸，长一尺二寸，加於通天冠上，前圆后方，垂白玉珠十二旒，以朱组为缨，无緌。王公卿助祭郊庙，冠平冕。王公八旒，卿七旒，组为缨，色如绶也。
宋因之，更名曰平天冕，天子郊祀及宗庙服之，王公并用旧法。
齐因之。
梁因之。其制，前垂四寸，后垂三寸，旒长齐肩，以组为缨，色如其绶，旁垂黈纊，充耳珠以玉瑱。乘舆郊祀天地明堂、享宗庙、元会临轩则服之。五等诸侯助祭，平冕九旒，青玉为珠，有前无后，各以其绶色为组缨，旁垂黈纊。
陈因之，以为冕旒。皇太子朝服远游冠，侍祭则平冕九旒。五等诸侯助祭郊庙，皆平冕九旒，青玉为珠，有前无后，各以其绶色为组缨，旁垂黈纊。
北齐采陈之制，旒玉用五采，以组为缨，色如其绶。其四时郊祀封禅大事，皆服衮冕。皇太子平冕，黑介帻，白珠九旒，饰以三采玉，以组为缨，色如其绶；未加元服，则空顶黑介帻，双童髻，双玉导。
后周设司服之官，掌皇帝十二冕。祀昊天则苍冕，五帝各随方色，朝日用青冕，夕月用素冕，地祇用黄冕，神州、社稷用玄冕，享先皇、加元服等以象冕，享先帝、食三老、耕籍等以衮冕，视朔、大射等以山冕，视朝、临法门、適宴等以鷩冕，皆十有二旒。（韦弁、皮弁，）（见在下文。）诸公之冕九，方、衮、山、鷩、火、毳等六，皆九旒；韦弁、皮弁、玄冠三，合上为九。诸侯八，无衮冕。诸伯七，又无山冕。诸子六，又无鷩冕。诸男五，又无火冕，冕五旒。三公之冕九，祀、火、毳、藻、绣、爵弁等冕六，韦弁、皮弁、玄冠，合上九。三孤自祀冕而下八，无火冕。公卿七，又无毳冕。上大夫六，又无藻冕。中大夫五，又无皮弁。下大夫四，又无爵弁。士服三，祀弁、爵弁、玄冕。庶士玄冠而已。其吊服，诸侯当事则弁绖，不则皮弁。以下亦如之。
隋采北齐之法，衮冕垂白珠十二旒，以组为缨，色如其绶，黈纊充耳，玉笄。太子庶子裴政奏： 色并用玄，（旒齐於膊，纊齐於耳。）唯应著帻者，任依汉晋法。 皇太子衮冕，垂白珠九旒，青纊充耳，犀笄。国公冕，青珠九旒，初受册命、执贽、入朝、祭祀、亲迎、三公助祭，并服之。侯伯则鷩冕，子男则毳冕。五品以上绣冕，九品以上爵弁。
大唐依周礼，制天子之六冕，有大裘冕、衮冕、鷩冕、毳冕、绣冕、玄冕。大裘冕，无旒，广八寸，长一尺六寸，（玄表纁里，以下广狭准此。）金饰，玉簪导，（释名云： 簪，建也，所以建冠於后也。亦谓之笄，所以拘冠使不坠也。导以擽鬓，使入巾帻之中。 ）以组为缨，色如其绶。祀天神地祇服之。衮冕，（加金饰。）垂白珠十有二旒，以组为缨，色如其绶，黈纊充耳，玉簪导，诸祭祀及践祚、享庙、遣上将、征还、饮至、加元服、元日受朝等服之。鷩冕，有事远主服之。（按周礼，远主谓先公。）毳冕，祭海岳服之。绣冕，祭社稷、帝社服之。玄冕，蜡百神、朝日夕月服之。自衮冕以下，旒数并依周礼。皇太子衮冕，白珠九旒。诸臣衮冕，青珠九旒，青纊充耳，簪导，第一品服之。鷩冕七旒，第二品服之。毳冕五旒，第三品服之。绣冕四旒，第四品服之。玄冕三旒，第五品服之。龙朔二年九月，司礼少常伯孙茂道奏称： 准令诸臣九章服，君臣服冕，章数虽殊，饰龙名衮，尊卑相乱。今请诸臣九章衣以云及麟代龙，昇山为上，仍改冕名。 当时纷议不定。至仪凤二年十一月，太常博士苏知机上言曰： 去龙朔中，孙茂道奏请诸臣九章服，当时竟未施行。今请制大明冕十二章，乘舆服之，加日、月、星辰、龙、虎、山、火、麟、凤、玄龟、云、水等象。鷩冕八章，三公服之。毳冕六章，三品服之。绣冕四章，五品服之。 诏下有司详议，崇文馆学士杨炯奏曰： 谨按虞书： 予欲观古人之象，日、月、星辰、山、龙、华虫作绘，宗彝、藻、火、粉米、黼、黻絺绣。 由此言之，则其所从来者尚矣。逮及有周，乃以日月星辰为旌旗之饰，又登龙於山，登火於宗彝，於是制衮冕以祀先王也。九章者，法阳数也。以龙为首章者，衮者卷也，龙德神异，应变潜见，表圣王深沈远智，卷舒神化也。又制鷩冕以祭先公也，鷩者雉也，有耿介之志，表公有贤才，能守耿介之节也。夫以周公之多才也，故化定制礼，功成作乐。夫以孔宣之将圣也，故行夏之时，服周之冕。先王以法服，乃此之自出也；天下之能事，於是乎毕矣。今苏知机 请制大明冕十二章乘舆服之 者。谨按，日月星辰者，已施於旌旗矣；龙虎山火者，又不逾於古矣。而云麟凤有四灵之名，玄龟有负图之应，云有纪官之号，水有盛德之祥，此盖别表休徵，终是无逾比象。然则皇王受命，天地兴符，仰观则璧合珠连，俯察则银黄玉紫，此固不可毕陈於法服也。若夫礼唯从俗，则命为制，令为诏，乃秦皇之故事，犹可以適於今矣。若夫义取随时，则出称警，入称跸，乃汉国之旧仪，犹可以行於代矣。亦何取於变周公之轨物，改尼父之法度者哉！ 由是竟寝知机所请。
缁布冠
（进贤冠周后汉晋宋齐梁陈北齐隋大唐）
周制，士冠礼云缁布冠，（頍项，青组缨属於頍。缁布冠无笄者，著頍，围发际，结项中，隅为四缀以固冠。项中有〈糹屈〉，亦由固頍为之耳。今未冠笄者，著卷帻，頍象之所生也。）以为始冠之冠，冠而弊之可也。（初加缁布冠，再加皮弁，次加爵弁。加皮弁后而弃之。）
后汉改之，制进贤冠，为儒者之服。前高七寸，后高三寸，长八寸。公侯三梁，中二千石以下至博士两梁，（蔡邕独断云： 千石以下一梁。 ）小吏私学子皆一梁。
晋因之。天子元服，始加则冠五梁进贤冠。三公及封郡公、县侯、乡亭侯则三梁。卿大夫下至千石则两梁。中书门下至门郎小吏，并一梁。
宋因之，为儒冠。
齐因之，为开国公侯下至小吏之服，其以梁数为降杀，则依晋制。
梁因之，以为乘舆宴会之服，则五梁进贤冠。
陈因之，为文散内外百官所服，以梁数为高卑，天子所服则五梁。
北齐进贤五梁冠，不通於下。
隋因陈制，内外文官通服之，降杀一如旧法。
大唐因之，若亲王则加金附蝉为饰。复依古制，缁布冠为始冠之冠，进贤、缁布二制存焉。
牟追冠（章甫冠委貌冠夏殷周汉宋）
夏后氏牟追冠，长七寸，高四寸，广五寸，后广二寸，制如覆杯，前高广，后卑锐。
殷因之，制章甫冠，高四寸半，后广四寸，前栉首。
周因之，制委貌，司服云 凡甸，冠弁服 。（甸，田猎也。冠弁，委貌。）
汉制，委貌以皂缯为之，形如委穀之貌，上小下大，长七寸，高四寸，前高广，后卑锐，无笄有缨。行大射礼於辟雍，诸公卿大夫行礼者冠之。
宋依汉制。
通天冠（秦汉晋宋齐梁陈北齐隋大唐）
秦制通天冠，其状遗失。
汉因秦名，制高九寸，正竖，顶少邪卻，乃直下为铁卷梁，前有山，展筩为述，筩駮犀簪导，乘舆所常服。
晋依汉制，前加金博山述，乘舆常服。（述即鹬也。鹬知天雨，故冠像焉。前有展筩。）
宋因之，又加黑介帻。（旧有冠无帻。帻，冠理展筩。前代古图，画三皇五帝，或有服通天冠，深误矣。）
齐因之，东昏侯改用玉簪导。
梁因之，复加冕於其上，为平天冕。（此复依晋冕法。）
陈因之。
北齐依之，乘舆释奠所服。
隋因之，加金博山，附蝉十二首，施珠翠，黑介帻，玉簪导。朔日、元会、冬朝会、诸祭还则服之。
大唐因之，其缨改以翠緌。
长冠（刘氏冠斋冠汉晋梁）
汉高帝采楚制，长冠形如板，以竹为里，亦名斋冠，后以竹皮为之，高七寸，广三寸。以高帝所制，曰刘氏冠，故为享庙之服，敬之至也。（鄙人或谓之鹊尾冠。）
晋依之，去竹用漆纚，救日蚀诸祀则冠之。
梁天监中，祠部郎中沈宏议： 竹叶冠是汉祖微时所服，不可为祭服，宜改用爵弁。 司马褧云： 若必遵三王，则所废非一。 武帝竟不改矣。
远游冠
（具服远游冠公服远游冠秦汉晋梁陈北齐隋大唐）
秦采楚制。楚庄王通梁组缨，似通天冠，而无山述，有展筩横之於前。
汉因之。天子五梁，太子三梁，诸侯王通服之。
晋皇太子及王者后常冠焉，以翠羽为緌，缀以白珠。帝之兄弟、帝之子封郡王者通服之，则青丝为緌。
梁为皇太子朝服，加金博山、翠緌。
陈因之，其藻饰服用，依晋故事也。
北齐依之，制五梁冠，乘舆所服，不通於下。
隋依之，制三梁，加金附蝉九首，施珠翠，黑介帻，翠緌，犀簪导。皇太子元朔、入朝、释奠则服之。
大唐因之，其制具开元礼序例。
高山冠
（侧注冠秦汉魏晋宋齐梁陈隋大唐）
秦灭齐，获其君冠而制之。形如通天冠，顶不邪卻，直竖，铁为卷梁，高九寸，无山述展筩。一名侧注冠。（其体侧立而曲注，因名之。）以赐近臣，中外官、谒者、仆射、行人、使者等所服。
汉旧仪云： 乘舆冠高山冠，飞月之缨，（一云飞翮之缨。）丹纨里。 （按此高山冠亦通天子之服。）
魏明帝因改之，卑下於通天、远游，除去卷筩，加介帻，帻上加物以象山，行人使者服之。
晋宋齐梁陈，历代因之。
隋依魏制，参用之，形如进贤冠，加三峰，谒者大夫以下服之，梁数依其品降杀。
大唐因之，内侍省内谒者监及亲王司閤等服之。
法冠
（獬豸冠柱后惠文冠秦汉晋宋齐梁陈隋大唐）
秦灭楚，获其君冠，赐御史。以纚为展筩，铁为柱卷。（取其不曲挠也。一名柱后惠文冠。）执法者服之，或谓之獬豸冠。（獬豸，神羊，一角，能别曲直。楚王获之，以为冠。）
汉晋至陈，历代相因袭不易。
隋开皇中，於进贤冠上加二真珠，为獬豸角形。大业中，改制一角。（或云：獬豸，神兽，盖一角。今二角者，非也。）执法者服之。
大唐法冠，一名獬豸冠，一角，为獬豸之形，御史台监察以上服之。
建华冠（鹬冠汉晋宋齐梁陈）
汉制，以铁为柱卷，贯大铜珠九枚，形似缕鹿。（薛综曰 下轮大，上轮小 也。）记曰： 知天者冠述，知地者履絇。 左氏传曰： 郑子臧好聚鹬冠。 建华是也。天地、五郊、明堂育命舞，乐人服之。
晋及陈，代相因不易，馀并无闻。
赵惠文冠
（武冠武弁大冠鵕鸃冠鹖冠繁冠建冠笼冠秦汉晋宋齐梁陈北齐隋大唐）
秦灭赵，以其君冠赐近臣。（胡广曰： 赵武灵王效胡服，以金珰饰首，前插貂尾，为贵职。或以北土多寒，胡人以貂皮温额，后代效之。 亦曰 惠文 。惠者，蟪也。其冠文细如蝉翼，故名 惠文 。或曰： 齐人见千岁涸泽神，名之曰庆忌，冠大冠，乘小车，好疾驰，因象其冠。 ）
汉因之，曰武弁，一名大冠，诸武官冠之。侍中、中常侍加黄金珰，附蝉为文，貂尾为饰。侍中插左貂，常侍插右貂，用赤黑色。（王莽用黄貂，各随服色所尚。后汉应劭汉官仪曰： 金取坚刚，百炼不耗。蝉居高饮洁，貂内劲捍而外温润。 ）又名鵕鸃冠。（仓颉解诂曰： 鵕鸃，鷩，即翚翟，山鸡之属，尾彩鲜明，是将饰冠以代貂。 ）幸臣闳孺为侍中，皆服大冠。天子元服，亦为先加。又加双鹖尾竖左右，名鹖冠。（鹖，鸷鸟之暴疏者也，每所攫撮，应爪摧碎。天子武骑故冠之。徐广曰： 鹖似黑野鸡，出上党。 ）
晋依之，名繁冠，一名建冠，一名笼冠，即惠文冠也。
宋因之不易。
齐因之，侍臣加貂蝉，馀军校武职、黄门散骑等皆冠之，唯武骑武贲插鹖尾於武冠上。
梁因制远游平上帻武冠。
陈因之不易，后为鹖冠，武者所服。
北齐依之，曰武弁，季秋讲武、出征告庙则服之。
隋依名武弁，武职及侍臣通服之。侍臣加金珰附蝉，以貂为饰。侍左者左珥，侍右者右珥。天子则金博山，三公以上玉枝，四品以上金枝，文官七品以上毦白笔，八品以下及武官皆不毦笔。
大唐因之，乘舆加金附蝉，平巾帻。侍中、中书令则加貂蝉。侍左者左珥，侍右者右珥。诸武官府卫领军九品以上等亦准此。
方山冠（汉晋）
汉制，似进贤，以五采縠为之。祠宗庙，八佾、四时、五行乐人服之，冠衣各如其方之色而舞焉。
晋因之。
巧士冠（汉晋）
汉制，高七寸，要后相通，直竖，似高山冠。不常服，唯郊天，黄门从官者四人冠之，在卤簿中，次乘舆车前，以备宦者四星云。
晋因之。自后无闻。
卻非冠（汉梁隋大唐）
汉制，似长冠，皆缩垂五寸，有缨緌，宫殿门吏仆射等冠之。
梁北郊图，执事者缩缨緌。
隋依之，门者禁防伺非服也。
大唐因之，亭长门仆服之。
樊哙冠（汉晋宋齐陈）
汉将樊哙造次所冠，以入项羽军。其制似平冕，广九寸，高七寸，前后出各四寸，司马殿门卫士服之。（或曰： 樊哙常持铁楯，闻项羽有意杀汉王，哙裂裳以裹盾，冠之入军门，立汉王傍，视项羽。 ）
晋宋齐陈，不易其制，馀并无闻。
术氏冠（汉晋）
汉制，前圆，差池四重。赵武灵王好服之。今不施用。或曰 楚庄王解冠 是也。
晋因之。宋以后无闻。
卻敌冠（晋陈）
晋制之，前高四寸，通长四寸，后高三寸，似进贤冠。凡当殿门卫士服之。
陈依之，馀并废。
进德冠（大唐）
大唐制，九琪，加金饰。皇太子侍从皇帝祭祀及谒见、加元服、纳妃则服之。
翼善冠（大唐）
大唐贞观中，制，月一日、十五日视朝，常服之。又与平巾帻通用。（太宗初服翼善冠，赐贵臣进德冠，因谓侍臣曰： 幞头起於周武帝，盖取便於军容耳。今四海无虞，此冠颇采古法，兼类幞头，乃宜常服。 开元十七年，废不行用。乾元元年十月，知司天台事韩颖奏： 五官正，奉敕创置，其官职配五方，上稽五纬。臣请冠上加一星珠，衣从本方正色。每至正冬朔望朝会及诸大礼，即服以朝见，仍望永为恒式。 奉敕旨宜依。）
皇（收冔爵弁广冕虞夏殷周汉晋隋大唐）
有虞氏皇而祭，其制无文，盖爵弁之类。
夏后氏因之，曰收，（收之言所以收敛发。）纯黑，前小后大。
殷因之，曰冔，（冔名出於幠。幠，覆也。所以自饰覆。）黑而微白，前大后小。
周因制爵弁，（爵弁，冕之次。）赤而微黑，如爵头然，前小后大。三代以来，皆广八寸，长尺二寸，如冕无旒，皆三十升布为之。士冠礼三加，成人服之。
汉依周制。或云 中古以下，其制用丝 。祠天地五郊明堂，云翘舞乐人服之。
晋依汉制，更名广冕，有收持笄，服用如旧。
隋依，以角为簪导，士助君祭服之。
大唐因之，以代布，用玄缨、簪导。九品以上冠、亲迎、助祭、家私祭祀服之。
皮弁（周晋后周隋大唐）
周礼弁师云： 王之皮弁会五采玉〈王綦〉，象邸玉笄。 （会，缝中也。〈王綦〉，结也。皮弁之缝中，每贯结五采玉十二以为饰，谓之〈王綦〉。邸，下柢也，以象骨为之。）司服云： 视朝则皮弁服。 士冠礼曰： 三王共皮弁。 （按皮弁，韦弁，侯伯〈王綦〉饰七玉，子男〈王綦〉饰五玉，三采。孤〈王綦〉饰四，三命之卿〈王綦〉饰三，再命之大夫〈王綦〉饰二玉，二采。皮弁以鹿皮为之。〈王綦〉音其。）
晋依旧制，以鹿浅毛黄白色者为之，其服用等级并准周官。
后周田猎则服之，以鹿子皮为之。
隋因之。大业中所造，通用乌漆纱，前后二傍如莲叶，四閒空处又安拳花，顶上当缝安金梁。梁上加〈王綦〉，天子十二真珠为之。皇太子及一品九〈王綦〉，二品八〈王綦〉，下六品各杀其一〈王綦〉，以玉为之，皆犀簪导。六品以下无〈王綦〉，皆象簪导。唯天子用含棱。后制鹿皮弁，以赐近臣。
大唐因之，以鹿皮为之，玉簪导，十二〈王綦〉，朔日受朝则服之。
韦弁（周晋宋后周）
周官司服云： 凡兵事韦弁服。 （以韎韦为弁。齐人名蒨为韎韐，以染韦为绛色，曰 韎韦 。）
晋以韦为之，顶上少尖。
宋因之，或为车驾亲戎、中外戒严之服。
后周巡兵即戎则服之。自此以来，无复其制。
帻
（童子帻空顶帻纳言帻赤帻缃帻素帻黑帻绀帻绿帻青帻秦汉晋东晋宋齐梁陈隋大唐）
古者有冠无帻，其戴也加首有頍，所以安物，故诗曰 有頍者弁 ，此之谓也。（帻者，赜也。头首严赜。）
秦雄诸侯，乃加其武将首为绛袙，以表贵贱，其后稍稍作颜题。（袙音盲百切。）
汉因，续其颜，卻摞之，施巾连题，卻覆之。至孝文乃高其颜题，续之为耳，崇其巾为屋，上下群臣贵贱皆服之。文者长耳，武者短耳，称其冠也。尚书帻收，方三寸，名曰纳言，示以忠正，明近职也。迎气五郊，各如其色，从章服也。武吏常赤帻，成其威也。未冠童子帻无屋者，示未成人也。入学小童帻句卷屋者，示尚幼小，未远冒也。丧帻卻摞，反本礼也。（蔡邕独断曰： 帻，古者之卑贱执事不冠者所服也。汉元帝额有壮发，不欲使人见，始进帻服之，群臣皆随焉。然尚无巾，王莽顶秃，帻上施屋。 壮发谓当额前，侵下而生，今俗呼为 主头 者是。）制，绀帻以斋，青帻以耕，缃帻以猎。绿帻，汉董偃召见服之。
晋因之。
东晋哀帝从博士曹弘之等议，立秋御读月令，改用素帻。
宋因之，以黑帻，骑吏、鼓吹、武官服之；其救日蚀，文武官皆免冠著赤帻。
齐因之，以黑帻拜陵所服。
梁因之，以黑介帻为朝服，元正朝贺毕，还储更出所服。未加元服，则空顶介帻。
陈因之，诸军司马服平巾帻，长吏介帻，御节郎、黄钺郎朝服，赤介帻，簪笔。
隋依之，天子畋猎、御戎，文官出游，武官一品以下，并流外吏等，上下通服黑介帻、平巾黑帻。又制绿帻，庖人服之。其平巾黑帻之制，玉枝金花饰，犀簪导，紫罗褶。其御五辂人，逐其车色。
大唐因制，乘舆空顶黑介帻，双玉导，加宝饰，祭还及冬至朔日受朝会、临轩拜王公则服之。黑介帻，拜陵则服之。平巾帻，（金宝饰。）导簪冠支皆以玉，乘马则服之。皇太子平巾帻，乘马则服之。空顶介帻，双玉导，加宝饰，谒庙还宫、元日冬至朔日入朝、释奠则服之。冠帻，五品以上陪祭服之。
〈巾臽〉
（白〈巾臽〉乌纱〈巾臽〉魏晋齐梁陈隋大唐）
魏武以天下凶荒，资财乏匮，拟古皮弁，裁缣帛以为〈巾臽〉，（苦洽切。）合乎简易随时之义，以色别其贵贱，本施军饰，非为国容。（或云： 本未有岐，荀文若巾之行，触树枝成岐，因之为善，遂不改。 因通以庆吊。〈巾臽〉与帢同。）
晋因之，咸和中，制听尚书八座丞郎、门下三省侍官乘车白〈巾臽〉。
齐依，以素为之，举哀临丧服之。
梁因之，以代古疑縗为吊服，为群臣举哀临丧则服之。
陈因之，而初婚冠送饯亦服之。
隋依梁不易。
大唐因之。
帽
（皮帽皂帽翠帽黑帽高屋白纱帽高顶帽岑帽突骑帽周魏晋宋齐梁陈后魏隋大唐）
上古穴居野处，衣毛帽皮，以此而言，不施衣冠明矣。（玄中记云 旬始作帽 。）
周成王问周公曰： 舜之冠何如焉？ 曰： 古之人上有帽而句领。 （或云： 帽名犹冠也，义取於加覆其首，本纚也。古者冠下有纚，以缯为之。后世施帻於冠，因裁纚为帽。自乘舆宴居，下至庶人无爵者，皆得服之。 ）
魏管宁在家，尝著皂帽。（吴书云： 陆逊破曹休於石亭，还，当反西陵，朝廷燕赐终日，上脱翠帽以赐逊。时同群臣朝谒而服之。 ）
晋因之。
宋制，黑帽，缀紫标，标以缯为之，长四寸，广一寸，后制高屋，白纱帽。
齐因之。
梁因制，颇同，至於高下翅之卷小异耳。皆以白纱为之。
陈因之，天子及士人通冠之。白纱者，名高顶帽。皇太子在宫则乌纱，在永福省则白纱。又有缯皂杂纱为之，高屋下裙，盖无定准。又制岑帽，鞉角五音帅长服之。
后魏咸著突骑帽，如今胡帽，垂裙覆带，盖索发之遗象也。又文帝项上瘤疾，不欲人见，每常著焉。时为雅服，小朝公宴，咸许戴之。
隋文帝开皇初，尝著乌纱帽，自朝贵已下，至於冗吏，通著入朝。后复制白纱高屋帽，接宾客则服之。大业中，令五品以上通服朱紫，是以乌纱帽渐废，贵贱通服折上巾。（按后汉郭林宗行遇雨，霑巾角折。后周武帝建德中，因制折上巾。）
大唐因之，制白纱帽，又制乌纱帽，视朝、听讼、宴见宾客则服之。
葛巾（角巾东晋齐陈北齐）
东晋制，以葛为之，形如帢，而横著之，尊卑共服。太元中，国子生见祭酒博士，冠角巾。
齐依之。（其角巾，宋不存，至齐立学，王俭议更存焉。）
陈依之。
北齐依之。自后无闻。
幅巾（缣巾黄巾后汉后周大唐）后汉末，王公名士以幅巾为雅，是以袁绍、崔钧之徒虽为将帅，皆著缣巾。时有妖贼，以黄为巾，时谓之黄巾贼。（按巾，六国时，赵魏之间，通谓之承露。袁绍战败，幅巾渡河。按此则庶人及军旅皆服之。用全幅皂而向后幞发，谓之头巾，俗人谓之幞头。）
后周武帝因裁幅巾为四脚。
大唐因之。
巾子（大唐）
大唐武德初，始用之初，尚平头小样者。天授二年，武太后内宴，赐群臣高头巾子，呼为 武家诸王样 。景龙四年三月，中宗内宴，赐宰臣已下内样巾子。（其样高而踣，皇帝在藩时所服，人号为 英王踣样 。）
