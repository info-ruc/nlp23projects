礼十三沿革十三吉礼十二
大学（小学庠序附虞夏商周汉后汉魏晋东晋宋齐后魏隋大唐）
有虞氏大学为上庠，小学为下庠。（大学篇曰： 古之欲明明德於天下者，先治其国。欲治其国者，先齐其家。欲齐其家者，先修其身。欲修其身者，先正其心。 尊师敬长而大学之道著焉。学记曰： 君子如欲化民成俗，其必由学乎！玉不琢，不成器；人不学，不知道。是故古之王者，建国君民，教学为先。 魏文侯孝经传曰： 大学，中学也。庠言养也，所以养隽德也。舜命夔曰： 汝典乐，以教胄子。 胄子，国子也。 ）
夏后氏大学为东序，小学为西序。（次序先王之道而学之。）
殷制，大学为右学，小学为左学，又曰瞽宗。（王制曰： 小学在公宫南之左，大学在郊。 郑玄云： 学，所以学士之宫也。尚书传曰： 百里之国，二十里之郊。七十里之国，九里之郊。五十里之国，三里之郊。  宗，尊也。瞽，无目之名，以喻童蒙。又云 瞽矇之所宗也 。）
周制，大学为东胶，小学为虞庠。（胶之言纠也，所以纠收学士也。郑注祭义云： 周有四郊之虞庠也。 以小学为虞庠之制。）又云： 天子曰辟雍 。（辟，明也。雍，和也。以明和为名，化道天下之人，使之成士。或云 辟者，圆璧也。雍之以水而圆象天，於阳德之施行，取流无极，使学者进德而不已，亦所以明和政教之至 。崔灵恩云： 学制有二。一云制，与明堂同体。五室四堂在一基之上，四方堂则以其方名学，中央堂谓之大学。二云凡立学之法，有四郊及国中，在东郊曰东学，并方名之，在国中谓之大学。故郑注祭义曰 周有四郊之虞庠 。 ）王太子，王子，群后之太子，卿、大夫、元士之適子，国之俊选，皆造焉。（王子，王之庶子也。群后，公及诸侯。）乐正崇四术，立四教。（乐正，乐官之长，掌国子之教。幼者教之於小学，长者教之於大学。尚书传曰： 年十五始入小学，十八始入大学。 ）春秋教以礼乐，冬夏教以诗书。（春夏，阳也，诗乐者声，声亦阳也。秋冬，阴也，书礼者事，事亦阴也。）师氏掌以媺诏王。（马融曰： 媺，媺道也。告王以善道。师者教人以事而喻诸德也。 媺音美也。）以三德教国子：一曰至德，以为道本；（马融曰： 德行，内外之称，在心为德，施之为行。至德者，中德也。中庸曰 天命之谓性，率性之谓道。 失中庸则无以至道，故曰以为道本。 郑玄曰： 至德，中和之德，覆焘持载含容者也。 ）二曰敏德，以为行本；（敏德，仁义顺时者也。）三曰孝德，以知逆恶。（马融曰： 教以孝德，使知逆恶之不可为也。 郑玄曰： 孝德，尊祖爱亲，守其所以生也。 ）教三行：一曰孝行，以亲父母；（善事父母之行，尽其爱敬。）二曰友行，以尊贤良；（马融曰： 教以朋友之行，使择益友。 ）三曰顺行，以事师长。（马融曰： 师，德所不如也。长，老者。 ）凡国之贵游子弟学焉。（王公之子弟游无官司者也。）凡学必时，春夏学干戈，秋冬学羽籥，皆於东序。（干，盾也。戈，句孑戟也。干戈，万舞，象武也，用动作之时学之。羽籥，籥舞，象文，用安静之时学之。诗云： 左手执籥，右手秉翟。 ）春诵夏弦，太师诏之瞽宗。秋学礼，执礼者诏之；冬读书，典书者诏之。礼在瞽宗，书在上庠。（周立三代之学，学书於有虞氏之学，典谟之教所兴也。学舞於夏后氏之学，文武中也。学礼乐於殷之学，功成治定，与己同也。诵谓歌乐也。弦谓以丝播诗。阳用事则学之以声，阴用事则学之以事者也。）大学之礼，虽诏於天子，无北面，所以尊师也。（尊师，重道焉，不使处臣位也。武王践阼，召师尚父而问焉，曰： 昔黄帝、颛顼之道存乎？意亦忽而不可见与？ 师尚父曰： 在丹书，王欲闻之则齐矣。 王齐三日，端冕。师尚父亦端冕，奉书而入，负屏而立。王下堂南面而立。师尚父曰： 先王之道不北面。 王行西折而南，东面而立。师尚父西面道书之言。大戴礼保傅篇曰： 帝入东学，尚亲而贵仁，亲疏有序而恩相及也。入西学，尚贤而贵德，圣智在位而功不匮也。入南学，尚齿而贵信，长幼有差而人不诬也。入北学，尚贵而尊爵，贵贱有等而下不逾也。入大学，承师而问道，退习两端则德智理矣。 ）大学之教也，时教必有正业。（业必先王经典。）古之教者，家有塾，党有庠，术有序，国有学。（术当为遂。古者仕焉而已者，归教於闾里，朝夕坐於门侧之堂，谓之塾。周礼，五百家为党，万二千五百家为遂。党属於乡，遂在远郊之外。）比年入学，中年考校。（中，閒也。閒岁则考学者之德行。三岁大比，乃考焉。）一年视离经辨志，三年视敬业乐群，五年视博习亲师，七年视论学取友，谓之小成。九年知类通达，强立而不反，谓之大成。夫然后足以化民易俗，近者说（音悦）服，而远者怀之，此大学之道也。王制： 耆老皆朝於庠，元日习射上功，习乡上齿，大司徒帅国之俊士与执事焉。 （将习礼使之观焉。此庠谓乡学。）又修六礼以节民性，明七教以兴民德，齐八政以防民淫，一道德以同俗，养耆老以致孝，恤孤独以逮不足，上贤以崇德，简不肖以绌恶。（司徒，地官卿，掌邦教者。）命乡简不帅教者以告於王，王命三公、九卿、大夫、元士皆入学。不变，王亲视学。（亦谓使习礼以化之也。不变，王又亲临视，重弃贤者之子孙也。此习礼皆於大学也。）不变，命国之右乡，简不帅教者移之左；命国之左乡，简不帅教者移之右，如初礼。（中年考校而又不变，转徙其居，觊其见新人有所化也。）不变，移之郊。（郊，乡界之外也，稍出远之。）不变，移之遂。（遂，郊外也。大夫掌使习礼也。）不变，屏之远方，终身不齿。（远方，九州之外也。顷秦始皇焚书坑儒，大学从此缺矣。）
汉高帝以叔孙通为奉常，诸弟子共定礼仪者，咸为选首，其后亦未遑庠序之事。至孝文时，颇登用，（言少用文学之士也。）然帝本好刑名之言。及孝景，不任儒学，窦太后又好黄老术，故诸博士具官待问，未有进者。（具官，谓备员而已。）武帝立，后窦太后崩，田蚡为丞相，黜黄老、刑名百家之言，延儒者百数。（自汉兴，言易有淄川田生；言书有济南伏生；言诗於鲁则申培公，於齐则辕固生，燕则韩太傅婴；言礼则鲁高堂生；言春秋，於齐则胡毋生，於赵则董仲舒。而公孙弘为丞相封侯，天下靡然向风矣。培音陪也。）制曰： 盖闻导人以礼，风之以乐。今礼废乐崩，朕甚愍焉，故详延天下方闻之士，咸登诸朝。（详，悉也。方，道也。有道及博闻之士也。）其令礼官劝学，讲议洽闻，举遗兴礼，以为天下先。 （举遗，谓经典遗逸者，求而举之。）太常议曰： 闻三代之道，乡里有教，劝学兴礼，崇化厉贤，以风四方，太平之原也。 因旧博士置弟子五十人。太常择年十八以上仪状端正者，补博士弟子。（事具选举中。自景帝时，文翁为蜀郡守，设学校，选张叔等十馀人入京就学。学既成，教蜀中子弟。自是蜀之学者，比於齐鲁焉。）昭帝举贤良文学，增博士弟子员数满百人。至成帝时，刘向请兴辟雍，设庠序，帝下公卿议，会向病卒。成帝末，增弟子员三千人。岁馀如故。及王莽为宰衡，欲耀众庶，遂兴辟雍，增元士之子得受业如弟子甲乙之科。（具选举中。）
后汉质帝本初元年，诏大将军以下至六百石，悉遣子弟就学，每春秋辄於乡射月一会，有劝勉进用之端，於是游学者增至三万馀生。自本初后二十四年，高生皓首，见拔者少。桓帝建和初，诏诸学生课试补官。（具选举篇。）元嘉二年，诏曰： 书生汝南胡宪、陈留恭幸爽睾，或六十以下，常以月朔会辟雍，垂白安贫。童子颍川王通通经，拜太子舍人。 因试宪等，补郎舍人。后皆限六十以上，七十以下，年有增减，不应得试。（易： 凡天地之数，五十有五，此所以成变化。 令五十在试科，是应天地之数也。）永寿二年，复课试诸生，补郎舍人。（具选举篇。）献帝建安中，侍中鲍衡奏： 按王制，立大学、小学，自王太子以下，皆教以诗书，而升之司马，谓之贤者，任之以官，故能致刑措之盛，立太平之化也。今学博士并设表章，而无所教授，兵戎未戢，人并在公，而学者少。可听公卿一千石、六百石子弟在家及将校子弟见为郎舍人，皆可听诣博士受业。其高才秀达，学通一艺，太常为作品式。 从之。（晋挚虞决疑云： 汉初置博士，而无弟子。后置弟子五十人，与博士俱共习肄礼仪。又增满五百人，汉末至数千人。 ）
魏文帝黄初五年，立大学於洛阳。时慕学者，始诣大学为门人。满二岁，试通一经者，称弟子；不通一经，罢遣。弟子满二岁，试通二经者，补文学掌故；不通经者，听须后辈试，试通二经，亦得补掌故。掌故满二岁，试通三经者，擢高第为太子舍人；不第者，随后辈复试，试通亦为太子舍人。舍人满二岁，试通四经者，擢其高第为郎中；不通者，随后辈复试，试通亦为郎中。郎中满二岁，能通五经者，擢高第，随才叙用；不通者，随后辈复试，试通亦叙用。（齐王正始中，刘靖上疏，简高门子孙为生曰： 黄初以来，崇立大学，二十馀年，而成者盖寡。由博士选轻，诸生避役，高门子孙，耻非其伦，故学者虽有其名，而无其实，虽设其教，而无其功。宜高选博士，取行为人表，经任人师者，掌教国子。依遵古法，使二千石以上子孙，年从十五，皆入大学。明制黜陟，陈荣辱之路。 不从。吴孙休永安元年，立学制曰： 古者建国，教学为先，所以遵理为时养器也。宜按旧制置学宫，立五经博士，覈取应选，加其宠禄。见吏之中及将吏子弟有志好者，各令就业。一岁课试，差其品第，加以位赏。使见之者乐其荣，闻之者羡其称。以惇王化，以正风俗。 不行也。）
晋武帝初，大学生三千人。泰始八年，有司奏： 大学生七千馀人，才任四品，听留。 诏曰： 已试经者留之。大臣子弟堪受教者，令入学。其馀遣还郡国。 咸宁二年，起国子学。（法周礼国之贵游子弟，国子受教於师者也。）惠帝元康三年，以人多猥杂，欲辨其泾渭，於是制立学官品，第五以上得入国学。
东晋元帝时，太常贺循上言： 尚书被符，经置博士一人。又多故历纪，儒道荒废，学者能兼明经义者少。且春秋三传，俱出圣人，而义归不同，自前代通儒，未有能通得失兼而学之者也。况今学义甚颓，不可令一人总之。今宜周礼、仪礼二经置博士二人，春秋三传置博士三人，其馀则经置一人，合八人。 太常车胤上言： 按二汉旧事，博士之职，唯举明经之士，迁转各以本资，初无定班。魏及中朝多以侍中常侍儒学最优者领之，职虽不同汉氏，尽於儒士之用，其揆一也。今博士八人，愚谓宜依魏氏故事，择朝臣一人经学最优者，不系位之高下，常以领之。每举太常，共研厥中。其馀七人，自依常铨选。 太兴初，欲脩立学校，唯周易王氏，尚书郑氏、古文孔氏，毛诗、周官、礼记、论语、孝经郑氏，春秋左传杜氏、服氏，各置博士一人。其仪礼、公羊、穀梁及郑易皆省，不置博士。（太常荀崧上疏曰： 昔武皇帝崇儒术，以贾马郑杜服孔王何之徒，章句传注众家之学，置博士十九人。二十州之中，师徒相传，学士如林，犹选张华、刘实居太常之官，以重儒教。伏闻节省之制，皆三分置二，博士旧员十有九人，今五经合九人，准古计今，犹未中半。九人以外，犹宜增置。周易有郑氏注，其书根源，诚可深惜。仪礼，所谓曲礼也，郑玄於礼特明，皆有证据。昔周之衰，孔子作春秋，左丘明、子夏造膝亲受，孔子没，丘明撰其所闻，为之传，微辞妙旨，无不精究。公羊高亲受子夏，立於汉朝，多可采用。穀梁赤师徒相传，诸所发明，或是左氏、公羊不载，亦足有所订正。臣以为宜各置一人，以传其学。 遇王敦难，不行。订音汀。）孝武帝太元初，於中堂立行大学。於时无复国子生，置大学生六十人，国子生权铨大臣子孙六十人，事讫罢。（其国子生见祭酒、博士，单衣角巾，执经一卷以代手板。）自穆帝至孝武，并以中堂为大学。太元九年，尚书谢石请兴复国学，以训胄子，颁下州郡，普修乡校。帝纳其言。明年，选公卿二千石子弟生，增造庙房屋百五十五閒。而品课无章，君子耻与其列。国子祭酒殷茂上言： 臣闻旧制，国学生皆取冠族华胄，比列皇储。而中混杂兰艾，遂令人情耻之。 诏虽褒纳，竟不施行。
宋武帝诏有司立学，未就而崩。文帝元嘉二十年，立国学；二十七年，废。明帝泰始中，初置总明观祭酒一人，有玄儒文史四科，科置学士十人。
齐高帝建元四年，诏立国学，置学生百五十人。取王公以下子孙年十五以上，二十以下，家去都二千里为限。帝崩，乃以国讳废学。武帝永明三年，诏立学，乃省总明观，召公卿以下子弟，置生二百二十人。其年秋中悉集。东昏侯永元初，诏依永明旧事废学。时有司奏，国学大学两存焉。（领国子助教曹思文上表曰： 古之建国君人者，必教学为先，将以节其邪情，化人裁俗。今制书既下，而废学先闻，将恐观国之光，有以阙也。若以国讳宜废，昔汉武立学，爰洎元始，百馀年中，未尝蹔废，其閒岂无国讳矣。永明以无太子故废，斯非古典。寻国之有学，本以兴化致理，故记云 天子出征，受命於祖，受成於学 。今之国学，即古之大学，天子入国学，以行礼也；太子入国学，以齿让也。大学之与国学，斯是晋代殊其士庶，异其贵贱耳。然贵贱士庶，皆须教，国学大学两存之也。 时立学，太尉王俭复依晋代国子生，单衣角巾，执经代手板也。）
后魏道武帝初定中原，始於平城立大学，置五经博士，生员千馀人。天兴二年春，增国子、大学生员三千。太武始光三年，别起大学於城东。后徵卢玄、高允等，令州郡各举才学，於是人多砥厉，儒术转兴。献文帝天安初，立乡学，郡置博士二人，助教二人，学生六十人。后令大郡立博士二人，助教四人，学生百人；次郡立博士二人，助教四人，学生八十人；中郡博士一人，助教二人，学生六十人；下郡立博士一人，助教一人，学生四十人。郡县学始乎此矣。孝文太和中，改中书为国子，又开皇子之学。及迁都洛邑，立国子、大学、四门小学。
隋文帝开皇中，国子寺不隶太常。自前代皆属太常也。
大唐武德元年，诏皇族子孙及功臣子弟，於秘书外省别立小学。七年，诏诸州县及乡，并令置学。有明一经以上者，有司试策，加阶叙。贞观五年，太宗数幸国学，遂增筑学舍千二百閒。国学、太学、四门亦增生员，其书算各置博士，凡三千二百六十员。其屯营飞骑，亦给博士，授以经业。无何，高丽、百济、新罗、高昌、吐蕃诸国酋长，亦遣子弟请入国学。於是国学之内八千馀人。国学之盛，近古未有。龙朔二年，东都置国子监、丞、主簿、录事各一员，四门博士、助教、四门生三百员，俊士二百员。置弘文馆於上台，生徒三十人。置崇文馆於东宫，生徒二十人。（皆以皇族緦麻以上亲，皇太后、皇后大功以上亲，散官一品、中书门下平章事六尚书、功臣身食实封者、京官职事正三品、供奉官三品子孙，京官职事从三品、中书黄门侍郎子孙为之。并尚书省补。）西京国子监领六学：（生徒皆尚书省补。）一曰国子学，生徒三百人；（分习五经，一经六十人。以文武官三品以上及国公子孙、从二品以上之曾孙为之。）二曰大学，生徒五百人；（每一经百人。以四品五品及郡县公子孙及从三品之曾孙为之。）三曰四门学，生徒千三百人；（分经之制，与大学同。其五百人以六品七品及侯伯子男之子为之，其八百人以庶人之俊造者为之。）四曰律学，生徒五十人；（取年十八以上，二十五以下，以八品九品子孙及庶人之习法令者为之。）五曰书学，生徒三十人；（以习文字者为之。）六曰算学，生徒三十人。（以习计数者为之。）凡二千二百一十人。州县生徒有差。（州县学生门荫与律、书、算学同。诸生皆限年十四以上，十九以下，皆郡县自补。京都八十员，大都督、中都督府、上郡各六十员，下都督府、中郡各五十员，下郡四十员，京县五十员，上县四十员，中县三十员，下县二十员也。）凡诸学，皆有博士、助教授其经艺。每岁仲冬，郡县馆监课试，其成者，长吏会属僚，设乡饮之礼。开元七年十月，皇太子诣国学，行齿胄礼。二十六年正月，赦文： 古者乡有序，党有塾，将以弘长儒教，诱进学徒，化人成俗，率由於是。其天下州县，每一乡之内，里别各置一学，仍择师资，令其教授。 又敕：诸州乡贡见讫，令就国子监，谒先师，学官为之开讲，所司设食。弘文、崇文馆学生及监内学生，亦许听焉。天宝初，明经、进士习尔雅。九载，国子监置广文馆，知进士业博士助教各一人。十二载七月诏，举人不得充乡贡，皆补学生，四门俊士停之。永泰二年正月，国子祭酒萧昕上言，请崇儒学，以正风教。敕曰： 顷以戎狄多虞，急於经略，大学空设，诸生盖寡，弦诵之地，寂寥无声，函丈之间，殆将不扫，上庠及此，甚用悯焉。其诸道节度、观察、都督、防御使等，朕之腹心，久镇方面，眷其子弟，各奉义方，并宰相朝官及神策六军军将子弟欲习业者，自今以后，并令补国子学生。欲其业重籝金，器成琢玉，日新厥德，代不乏贤。其中身虽有官，欲附学读书者，听。其学官，委中书门下即简择行业堪为师范者充。学生员数多少，所习经业，考试等第，并所供粮料及缘学馆破坏，要量事脩理，各委本司作事件闻奏。 
诸侯立学（周后汉东晋）
周制，诸侯学曰頖宫。（頖之言班，所以班政教。五经通义云： 泮水者，泮之言半也。天子曰辟雍，谓以土雍水，外员如璧，故曰辟雍，义取四方来观者平均耳。泮宫水雍其半，盖东西门以南通水，北无水也。 頖音泮也。）王制： 天子命之教，然后为学。 （崔灵恩云： 诸侯为学之法，但一堂之上，不为五室，唯南向为之。置立之处，一如时王之法，贵尚是同。然则周之诸侯，大学东胶在王宫之左，小学虞庠在西郊。所以知一如时王之法者，郑玄注王制 小学在公宫南之左大学在郊 云： 殷诸侯置学之处，得同天子。 ）鲁立三代之学：米廪，有虞氏之庠也；序，夏后氏之序也；瞽宗，殷学也。（庠、序，亦学也。庠之言详也，於以考礼详事也。鲁谓之米廪，虞帝上孝，今藏粢盛之委焉。序，次序王事也。瞽宗，乐师瞽矇之所宗也。古者有道有德者教焉，死则以为乐祖，於此祭之也。崔灵恩云： 凡诸侯之子入学之法，亦以十年而出就外傅，学书计。入学之时，祭先圣先师，释奠之事如王子之法。 ）
后汉建安末，魏国作頖宫於邺城南。
东晋穆帝永和中，征西将军庾亮在武昌开置学官，起立讲舍。亮家子弟及参佐大将子弟，悉令入学。四府博学识义，通涉文学经论者，建儒林祭酒，班同三署，厚其供给，皆妙选邦彦，必有其宜者，以充此举。近临川、临贺二郡，并求修复学校。若非束脩之流，礼教所不及，而欲阶缘免役者，不得为生，明为条制，令法清而人贵。（教曰： 人情重交而忽财，好逸而恶劳。学业致苦，而禄荅未厚，由捷径者多，故莫肯用心，洙泗邈远，风雅弥替，后生放纵，不复宪章典谟。临官宰政者，务目前之理，遂令诗书荒废，颂声寂寞。昔鲁秉周礼，齐不敢侮；范会崇典，晋国以理。楚魏之君，皆阻带山河，而不能保，礼义之固孰与金城汤池哉！今江表晏然，王道日崇，三时既务，五教并修，军旅已整，俎豆无废，岂非善哉！ 便处分安学校处所，又缮造礼器，将行大射之礼，亮死，寻废。）
释奠（周魏晋东晋宋齐梁北齐隋大唐）
周制，凡始立学，必释奠於先圣先师。及行事，必以币。（谓天子命之教始立学官者也。先圣，若周公、孔子也。）凡释奠者，必有合也，（国无先圣先师，则所释奠者，当与邻国合也。）有国故则不。（故谓国有可为先圣先师者。若唐虞有夔、伯夷，周有周公，鲁有孔子。各自奠之，不合之也。）凡学，春官释奠於先师，秋冬亦如之。（官谓礼乐诗书之官也。周礼 凡有道者有德者使教焉，死则以为乐祖，祭於瞽宗 ，此之谓先师之类。不言夏，从春可知。释奠者，设荐馔酌奠而已，无迎尸以下之事。）始立学者，既衅器用币，（礼乐之器，成则衅之。又用币告先圣先师以器成也。）然后释菜。（告先圣先师以器成，有时将用也。学记曰： 太学始教皮弁祭菜，示敬道也。 郑玄曰： 礼先圣先师也。菜，芹藻之属也。 ）不舞，不授器。（释菜礼轻也。释奠则舞，舞则授器。司马之属，司兵、司戈、司盾，祭祀授舞者兵也。）乃退，傧於东序，一献，无介语，可也。（言乃退者，谓得立三代之学者，释菜於虞庠，则傧宾於东序也。鲁之学，有米廪、东序、瞽宗也。）天子视学，大昕鼓徵，所以警众也。（早昧爽击鼓，以召众也。警犹起也。凡用乐，大胥以鼓徵学士。）众至，然后天子至。乃命有司行事，兴秩节，祭先师先圣焉。（兴，犹举也。秩，常也。节，犹礼也。使有司摄其事，举常礼焉，祭先师先圣。不亲祭之者，视学观礼耳，非为彼报也。）有司卒事，反命。（告祭毕也。祭毕，天子乃入。）将出征，受命於祖，（告祖也。）受成於学。（定兵谋也。）出征，执有罪，反，释奠於学，以讯馘告。（释菜奠币，礼先师也。讯馘，所生获断耳者。诗云： 执讯获丑 ，又曰 在頖献馘 。馘或为国。）
魏齐王正始中，每讲经遍，辄使太常释奠於辟雍，以太牢祠孔子，以颜回配。
晋武帝泰始七年、惠帝元康三年，二释奠，皆於大学。泰始六年、元康五年，二行乡事，皆於辟雍。（乡事，乡饮酒礼也。）惠帝之为太子，及愍怀太子讲经竟，并亲释奠於大学。
东晋明帝之为太子，亦行释奠礼。成、穆、孝武三帝，皆亲释奠，惟成帝在辟雍，自是一时制也。孝武以大学在水南悬远，有司议依穆帝升平元年，於中堂权立行大学。释奠礼毕，会百官六品以上。（时无国子生，有司奏：应须二学生百二十人。大学生取见人六十，国子生权铨大臣子孙六十人，事讫罢也。）
宋文帝元嘉二十二年，太子释奠，采晋故事。（裴松之议：应舞六佾，宜设轩悬之乐，牲牢器用，悉依上公。）祭毕，亲临学宴会，太子以上悉在。
齐武帝永明三年，有司奏： 宋元嘉旧事，学生到，先释奠先圣先师，礼又有释菜，未详今当行何礼？用何乐及礼器？ 时从喻希议，用元嘉故事，设轩悬之乐，六佾之舞，牲牢器用悉依上公。（尚书令王俭议： 周礼 春入学，释菜合舞 。记云 始教，皮弁祭菜，示敬道也 。又云 始入学，必释奠先圣先师 。中朝以来，释菜礼废，金石俎豆，皆无明文。方之七庙则轻，比之五祀则重。陆纳、车胤谓宣尼庙宜依亭侯之爵；范甯欲依周公之庙，用王者仪，范宣谓当其为师则不臣之，释奠日，宜备帝王礼乐。此则车、陆失於过轻，二范伤於太重。喻希云 若王者自设礼乐，则肆赏於致敬之所；若欲嘉美先师，则须所况非备 。细寻此说，守附情理。皇朝屈尊弘教，待以师资，引同上公，即事惟允。元嘉裴松之议故事可依也。 ）
梁武帝天监八年，皇太子释奠。周舍议： 既惟大礼，请依东宫元会，太子著绛纱襮，（音博，衣领也。）乐用轩悬。合升殿坐者，皆服朱衣。 帝从之。又有司以为，礼云 凡为人子者，升降不由阼阶 。吏部郎徐勉议： 郑玄云： 由命士以上，父子异宫。 宫室既异，无不由阼阶之礼。请释奠及宴会，太子升堂，并宜由东阶。若轝驾幸学，自然中阶。其会宾客，依旧西阶。 大同七年，皇太子表其子宁国、临城公入学，时议者以与太子有齿胄之议，疑之。仆射臣缵等以为： 参、点、回、路，并事宣父，邹鲁称盛，洙汶无讥。师道既光，得一资敬，无亏亚二。 制可。
北齐将讲於天子，讲毕，以一太牢释奠孔宣父，配以颜回，列轩悬乐，六佾舞。皇太子每通一经，及新立学，必释奠礼先圣先师，每岁春秋二仲，常行其礼。每月朔制，祭酒领博士以下及国子诸学生以上，大学、四门博士升堂，助教以下、大学诸生阶下，拜孔圣，揖颜回。日出行事。其郡学则於坊内立孔、颜庙，博士以下，亦每月朝。（张凭议曰： 不拜颜子者，按学堂旧有圣贤之像，既备礼尽敬，奉尼父以为师，而未详颜子拜揖之仪。臣以圣者，君道也。师者，贤臣道也。若乃推舜禹於君位，则稷契与我并为臣矣。师玄风於洙泗，则颜子吾同门也。夫大贤恭己，既揖让於君德；回也如愚，岂越分於人师哉！是以王圣佐贤，而君臣之义者；拜孔揖颜，而师资之分同矣。 ）
隋制，国子寺，每岁四仲月上丁，释奠於先圣先师。年别一行乡饮酒礼。（州县学则以春秋仲月释奠，亦每年於学一行乡饮酒礼。）
大唐武德二年，於国子学立周公、孔子庙各一所，四时致祭。（贞观二十一年制，左丘明以下二十二人同享。）初以儒官自为祭主，直云博士姓名，昭告於先圣。又州县释奠，亦博士为主。许敬宗奏曰： 秦汉释奠无文，魏氏则太常行事。自晋宋以降，时有亲行，而学官为主，全无典实，在於臣下，理不合专。今请国学释奠，令国子祭酒为初献，词称 皇帝谨遣 ，仍令司业为亚献，博士为终献。其州学，刺史为初献，上佐为亚献，博士为终献。县学，令为初献，丞为亚献，主簿及尉通为终献。修附礼令，以为永制。 七年二月，高祖幸国子学，亲临释奠。引道士、沙门，与博士杂相駮难久之。贞观十四年二月，太宗幸国子学，观释奠。永隆二年二月，皇太子亲行释奠之礼。开耀元年二月，皇太子释奠於国学。景云二年七月，皇太子将亲释奠於国学，有司草仪注，令从臣皆乘马，著衣冠。太子左庶子刘子玄进议曰： 古者，自大夫以上皆乘车，而以马为騑服。魏晋以降，迄於隋氏，朝士又驾牛车。至如李广北征，解鞍憩息，马援南伐，据鞍顾眄，斯则鞍马之设，行於军旅，戎服所乘，贵於便习者也。按江左官至尚书郎，而辄轻乘马，则为御史所弹。又颜延年罢官后，好骑马出入闾里，当时称其放诞。此则专车凭轼，可擐朝衣，单马御鞍，宜从亵服，求之近古，灼然之明验也。褒衣博带，方履高冠，本非马上所施，自是车中衣服。且长裙广袖，襜如翼如，鸣佩纡组，锵锵奕奕，驰骤於风尘之内，出入於旌棨之间，傥马有惊逸，人从颠坠，遂使属车之右，遗屦不收，清道之傍，絓骖相续，因以受嗤行路，有损威仪。其乘马衣冠，窃谓宜从废改。 皇太子令付外宣行，仍编入令，以为常式。开元十一年，诏春秋释奠用牲牢，其属县用酒脯而已。二十七年八月，因释奠文宣王，始用宫悬之乐。二十八年二月，敕： 文宣王庙，春秋释奠，宜令摄三公行礼，著之常式。 国子祭酒刘瑗奏： 准故事，释奠之日，群官道俗等，皆合赴监观礼。请依故事，著之常式。 制可之。其仪具开元礼。
祀先代帝王
（名臣附汉后汉魏东晋后魏隋大唐）
汉武帝时，有人言，古者天子以春解祠，祠黄帝，用一枭破镜。（张晏曰： 黄帝，五帝之首也。春，岁之始也。枭，恶逆之鸟。方士虚诞，云以岁始祓除凶灾，令神仙之帝食恶逆之物，使天下为逆者破灭。 枭，鸟名，食母。破镜，兽名，食父，如貙首而武眼。黄帝欲绝其类，使百吏祠皆用之。汉使东郡送枭，五月五日作羹以赐百官。解祠者，解罪求福也。）
后汉章帝元和春，东巡狩，使使者奉一太牢，祠帝尧於济阴。
魏武帝少时，汉太尉桥玄独先礼异焉，故建安中，遣使祠以太牢。（蜀主刘禅景耀六年，诏为丞相诸葛亮立庙於沔阳。先是，所在各请立庙，不许，百姓遂私祭之，或以为可立於京师，禅皆不纳。步兵校尉习崇、中书侍郎向充等言於禅曰： 自汉以来，小德而图形立庙者多矣。况亮德范遐迩，勋盖季世，而烝尝止於私门，庙貌阙而莫立，非所以存德念功，远追在昔也。今若尽从人心，则黩而无典；建之京师，又逼宗庙。宜因近其墓，立之於沔阳，使所属以时赐祭，凡其臣故吏欲奉祠者，皆限至庙，断其私祀。 於是从之。何承天駮之曰： 周礼，凡有功者祭於大烝，故后代遵之，元勋配飨。充等曾不是式，禅又从之，盖非礼也。 ）
东晋孝武帝宁康三年七月，故事，礼皋陶於廷尉寺，新礼移祀於律署，以同祭先圣於大学。旧祀以社日，新改用孟秋，以应秋政。（挚虞按： 虞书皋陶作士，惟明克允，国重其功，人思其当，是以狱官礼其神，系者致其祭，功在断狱之成，不在律令之始也。大学之设，义重太常，故祭於大学。律之署，卑於廷尉，移祀於署，是去重而就轻。律非正署，废兴无常，宜如旧祀於廷尉。祭用仲春，义取重生，改用孟秋，以应刑杀，理未足以相易。宜定新礼，皆如旧制。 ）
后魏文成帝东巡，历桥山，祀黄帝。孝文太和十六年，诏曰： 法施於人，祀有明典，立功垂惠，祭有常式。其孟春应祀者，顷以事殷，遂及今日。可令以仲月而飨祀焉。凡在祀令者有五。帝尧树则天之功，兴巍巍之治，可祀於平阳。虞舜播太平之风，致无为之化，可祀於广宁。夏禹御洪水之灾，建天下之利，可祀於安邑。周文公制礼作乐，垂范万叶，可祀於洛阳。其宣尼庙已於中省，别敕有司行事。自文公以上，可令当界牧守，各随所近，摄行祀事，皆用清酌尹祭也。 （曲礼曰： 脯曰尹祭。 ）
隋制，使祀先代王公：帝尧於平阳，以契配；帝舜於河东，咎繇配；夏禹於安邑，伯益配；商汤於汾阴，伊尹配；文王、武王於沣渭之郊，周公、召公配；汉帝於长陵，萧何配。各以一太牢而无乐。配者飨於庙庭。
大唐前修礼令，无祭先代帝王之文。礼部尚书许敬宗等奏： 谨按礼记祭法云： 圣王之制祭祀也，法施於人，以死勤事，以劳定国，能御大灾，能捍大患则祀之。 其汉高祖祭法无文，但以前代迄今，多行秦汉故事。始皇无道，所以弃之。汉祖典章，法垂於后。自隋以上，亦在祠例。今请聿遵故实，三年一祭，以仲春之月。 天宝六载正月，制：三皇置一庙，五帝置一庙，有司以时祭飨。至七载五月，诏： 三皇以前帝王，宜於京城内共置一庙，仍与三皇五帝庙相近，以时致祭。天皇氏、地皇氏、人皇氏、有巢氏、燧人氏其祭料及乐，请准三皇五帝庙，以春秋二时飨祭。历代帝王肇迹之处，未有祠宇者，所由郡置一庙飨祭，仍取当时将相德业可称者二人配飨。 
老君祠（先贤附后汉大唐）
后汉桓帝延熹八年，使中常侍之陈国苦县，祠老子。九年，亲祠老子於濯龙中。文罽为坛，饰纯金釦器，设华盖座，用郊天乐。
大唐乾封元年，追号老君为太上玄元皇帝。文明元年九月，册玄元皇帝妻为先天太后，立尊像於老君庙所。开元二年三月，亲祠玄元皇帝庙，追尊玄元皇帝父周上御史大夫敬，追尊为先天太皇，仍於谯郡置庙，岁馀一祀以上，准先天太后庙例。二十九年，两京及诸州各置庙一所，并置崇玄馆。天宝元年，亲祠玄元庙，又於古今人表昇玄元皇帝为上圣。（其时同制庄子号南华真人，文子号通玄真人，列子号冲虚真人，庚桑子号洞灵真人，又以其所著之书并为经。）其年九月，改两京玄元庙为太上玄元皇帝宫。（其告飨所奏乐，降神用混成之乐，送神用太一之乐。）二载，西京改为太清宫，东京改为太微宫，天下诸郡为紫极宫。三月，敕： 古之制礼，祭用质明，义兼取於尚幽，情实缘於既没。我圣祖湛然常在，为道之宗，既殊有尽之期，须展事生之礼。自今以后，每圣祖宫有昭告，宜改用卯时以前行礼。 四载四月，敕： 比太清宫行事官，皆具冕服，爰及奏乐，未易旧名，并告献之时，仍陈册祝，既非事生之礼，皆从降神之仪。且真俗殊伦，幽明异数，理有非便，亦在从宜。自今以后，每太清宫行礼官，宜改用朝服，兼停祝版，改为清词於纸上。其告献辞，及所奏乐章，朕当别自修撰。仍令所司具仪注闻奏。 十三载正月，令有司，每至孟月，则修荐献上香之礼。仍为常式。（七载五月，诏：后汉张天师册赠太师，梁贞白陶先生册赠太保。）兴元元年十二月，诏：太清宫改太常卿亚上香，光禄卿终上香；改三礼拜为再拜。贞元元年正月，敕：荐飨太清宫，亚献太常卿充，终献光禄卿充。仍永为常式。
孔子祠
（先儒及弟子附汉后汉魏晋宋后魏北齐后周隋大唐）
汉元帝时，孔霸以帝师赐爵，号褒成君，奉孔子后。平帝元始初，追谥孔子曰褒成宣尼公，追封孔均为褒成侯。
后汉光武建武十三年，封均子志为褒成侯。章帝元和二年二月，东巡狩，因幸鲁，祠孔子七十二弟子。（汉晋春秋曰： 阙里者，仲尼之故宅也，在鲁城中。帝升庙，西面，群臣中庭北面，皆再拜。帝进爵而后坐。 东观书曰 既礼毕，命儒者论难 也。）和帝永元四年，徙封为褒尊侯，相传至献帝初，国绝。
魏文帝黄初二年，以孔子二十一代孙议郎羡为宗圣侯，邑百户，奉孔子祠。令鲁郡修旧庙，置百户吏卒守卫。
晋武帝泰始三年，改封孔子二十三代孙宗圣侯震为奉圣亭侯。又诏大学及鲁国，四时备三牲以祀孔子。明帝太宁三年，诏给奉圣亭侯四时祠孔子祭直，如泰始故事。
宋文帝元嘉八年，奉圣侯有罪夺爵。至十九年，又授孔隐之。隐之兄子熙先谋逆，又失爵。二十八年，更以孔惠云为奉圣侯。后有重疾，失爵。孝武大明二年，又以孔迈为奉圣侯。迈卒，子荂（诩俱反）嗣，有罪，失爵。
后魏封孔子二十七叶孙乘为崇圣大夫。孝文帝太和十九年，改封二十八叶孙珍为崇圣侯。文成帝诏：其宣尼之庙，当别敕有司行荐飨之礼。
北齐改封三十一叶孙为恭圣侯。
后周武帝平齐，改封邹国公。
隋文帝仍旧封邹国公。炀帝改为绍圣侯。
大唐贞观十一年，封孔子裔德伦为褒圣侯。二十一年，制：以左丘明、卜子夏、公羊高、穀梁赤、伏胜、高堂生、戴圣、毛苌、孔安国、刘向、郑众、杜子春、马融、卢植、郑玄、服虔、何休、王肃、王弼、杜元凯、范甯、贾逵，总二十二人，并为先师。永徽中，制令：改周公为先圣，黜夫子为先师，颜回、左丘明从祀。（显庆二年，礼部尚书许敬宗等奏曰： 准贞观二十一年诏，以孔子为先圣，更添左丘明等二十二人，与颜子俱配宣父於大学，并为先师。今据永徽令，改用周公为先圣，黜孔子为先师，颜回、左丘明并为从祀。按礼记 凡学，春官释奠於其先师 。郑玄注曰： 官谓礼乐诗书之官也。先师者，若礼有高堂生，乐有制氏，诗有毛公，书有伏生，可以为之。 又曰 始立学，释奠於先圣。 郑注曰 若周公、孔子也。 圣则非周即孔，师则偏善一经。汉魏以来。取舍各异。颜回、夫子互作先师，宣父、周公更为先圣，求其节文，递有得失，所以贞观之制，正夫子为先圣，加众儒为先师。而今新令，辄事刊改，但周公摄政，制礼作乐，功比王者，祀之儒馆，实贬其功。仲尼生衰周之末，拯文丧之弊，祖述尧舜，宪章文武，弘圣教於六经，阐儒风於千载，故孟轲称生灵以来，一人而已。自汉以降，奕叶继侯，崇奉其圣，迄於今日，胡可降兹上哲，俯入先师？且又丘明之徒，见行其学，贬为从祀，亦无故事。今请改令从诏，於义为允。其周公仍依礼配飨武王也。 ）高宗乾封元年正月，东巡，次兖州邹县顿，祭宣父庙，赠太师。总章元年二月，皇太子诣学，赠颜回太子少师，曾参太子少保。神龙初，诏以邹鲁百户封崇道公宣尼采邑，用供荐飨。又授裔孙褒圣侯崇阶朝散大夫，仍许子孙以相传袭。开元八年，敕改颜生等十哲为坐像，悉应从祀。曾参大孝，德冠同列，特为塐像，坐於十哲之次。图画七十子及二十二贤於庙壁上。以颜子亚圣，亲为之赞，以书於石。闵损以下，令当朝文士分为之赞。（时国子司业李元瓘奏称： 先圣孔宣父庙，先师颜子配坐，今其像立侍，配飨合坐。十哲弟子，虽复列像庙堂，不应飨祀。谨检祠令：何休、范甯等二十二贤，犹霑从祀。其十哲请春秋释奠，列享在二十二贤之上。七十子，请准都监庙堂图形於壁，兼为立赞。又曾参孝道可崇，独受经於夫子，请准二十二贤应飨。 ）二十七年八月，制： 夫子追赠谥为文宣王，宜令三公持节册命，并撰仪注。昔缘周公南面，夫子西坐，今位既有殊，坐岂仍旧，宜补其坠典，永作常式。自今以后，夫子南面而坐，内出王者衮冕之服以衣之。十哲等东西列侍。颜子渊既云亚圣，须优其秩。颜子赠兖国公，闵子骞赠费侯，冉伯牛赠郓侯，冉仲弓赠薛侯，宰子我赠齐侯，端木子贡赠黎侯，冉子有赠徐侯，仲子路赠卫侯，言子游赠吴侯，卜子夏赠魏侯。又夫子格言，参也称鲁，虽居七十之数，不载四科之目。顷虽参於十哲，终未殊於等伦，久稽先旨，俾修旧位。庶乎礼得其序，人焉式瞻。 命尚书右丞相裴耀卿摄太尉，持节就国子庙册赠，册毕，所司奠祭，亦如释奠之礼。又遣太子少保崔琳往东都，就庙行册礼。又敕两京及兖州旧宅庙像，宜改服衮冕。其诸州及县，庙宇既小，但移南面，不须改衣服。两京乐用宫悬。春秋二仲上丁，令三公摄行事。七十子并宜追赠：曾参赠郕伯，颛孙师赠陈伯，澹台灭明赠江伯，宓子贱赠单伯，原宪赠原伯，公冶长赠莒伯，南宫子容赠郯伯，公皙哀赠郳伯，曾点赠宿伯，颜路赠杞伯，商瞿赠蒙伯，高柴赠共伯，漆雕开赠滕伯，公伯寮赠任伯，司马牛赠向伯，樊迟赠樊伯，有若赠卞伯，公西赤赠郜伯，巫马期赠鄫伯，梁鳣赠梁伯，颜柳赠萧伯，冉孺赠纪伯，曹恤赠曹伯，伯虔赠聊伯，公孙龙赠黄伯，冉季赠东平伯，秦子南赠少梁伯，漆雕子敛赠武城伯，颜子精赠琅琊伯，（一作子骄。）漆雕徒父赠须句伯，壤驷赤赠北徵伯，商泽赠睢阳伯，石作蜀赠石邑伯，任不齐赠任城伯，公夏守赠元父伯，公良孺赠东牟伯，后处赠营丘伯，秦子开赠彭衙伯，奚容蒧赠下邳伯，公肩定赠新田伯，颜襄赠临沂伯，鄡单赠铜鞮伯，句井疆赠淇阳伯，罕父黑赠乘丘伯，秦商赠上洛伯，申党赠邵陵伯，公祖子之赠期思伯，荣子期赠雩娄伯，县成赠钜野伯，左人郢赠临淄伯，燕伋赠渔阳伯，郑子徒赠荥阳伯，颜之仆赠东武伯，原亢赠莱芜伯，乐颜赠昌平伯，（一作欬。）廉洁赠莒父伯，颜何赠开阳伯，叔仲会赠瑕丘伯，狄黑赠临济伯，邽巽赠平陆伯，孔忠赠汶阳伯，公西与如赠重丘伯，公西箴赠祝阿伯，蘧瑗赠卫伯，施常赠乘氏伯，林放赠清河伯，秦非赠汧阳伯，陈亢赠颍伯，申枨赠鲁伯，琴牢，（未详。）颜哙赠朱虚伯，步叔乘赠淳于伯，琴张赠南陵伯。
太公庙（大唐）
大唐开元十九年四月，两京及天下诸州，各置太公庙一所，以张良配飨，春秋取仲月上戊日祭。诸州宾贡武举人，准明经进士，行乡饮酒礼。每出师命将，辞讫，发日，便就庙引辞，仍简取自古名将，功成业者，弘济生人者十人，准十哲例霑飨。至乾元元年九月十二日，太常少卿于休烈奏： 臣一昨因秋飨汉高祖庙，见傍无侍臣；飨太公庙，有张良在侧。伏以子房生於汉初，翊奉高祖，坐筹帷幄，佐定天下，考其年代，不接太公。自古配食庙庭，陪葬陵寝，皆取当时佐命，同受哀荣。太公人臣，不合以张良配飨，请移於汉祖庙。 从之。上元元年闰四月，敕： 昔周武创业，克宁区夏，惟师尚父，实佐兴王。况德有可师，义当禁暴，稽诸古昔，爰崇典礼。其太公望，可追封为武成王，有司依文宣王置庙。仍委中书门下，择古今名将，准文宣王置亚圣及十哲等。飨祭之典，一同文宣王。 贞元四年八月，兵部侍郎李纾奏曰： 太公庙准式以太常少卿充三献官。祝文云 皇帝遣某官，敢昭告 。至上元元年，追赠为武成王，飨祭之典，一同文宣王。有司因差太尉充献，兼进祝版亲署。臣伏以太公，即周之太师；张良，汉之少傅。圣朝列在祀典，已极褒崇，载在祝词，必资折中，理或过当，神何敢歆。今者屈礼於至尊，施敬於臣佐，每请御署，并称昭告，窃谓非宜。一同文宣王，恐未为允。臣以为文宣垂训，百代宗师，五常三纲，非其训不明，有国有家，非其制不立，故孟轲称，有生人以来，一人而已。由是正素王之法，加先圣之名，乐用宫悬，献差太尉，尊师崇道，雅合正经。且太公述作，止於六韬，勋业形於一代，岂可拟其盛德，均其殊礼哉！前件祝文，请自今更不进署；其 敢昭告 ，请改为 致祭 ；其献官，请准式差太常卿以下。 诏令百僚集议闻奏。兼大理卿于颀等四十六人议同李纾。左领军大将军令狐建等二十四人议曰： 当今兵革未偃，宜崇武教以尊古，重忠烈以劝今，欲有贬损，非激劝之道也。追尊王位，以时祠之，为武教之主，若不尊其礼，则无以重其教也。文武二教，国宜并立，废一不可，况其典礼之制，已历二圣，今欲改之，恐非宜也。 至九月，有敕：以上将军以下充献官，馀事依李纾所奏。其祭飨献仪，具开元礼。
