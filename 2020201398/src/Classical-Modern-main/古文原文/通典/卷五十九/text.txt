<strong>礼十九沿革十九嘉礼四</strong>
宗子父殁母命婚父母俱殁自命婚及支子称宗弟称宗兄等婚议（周）
周制，宗子无父，母命之，亲皆殁，己躬命之。（宗子，嫡长子也。命之，命使也。）支子则称其宗，（支子，庶昆弟，称其宗子命使者。）弟称其兄。（弟，宗子母弟。）春秋： 纪裂繻来逆女。 公羊传云： 何以不称使？（据宋公使公孙寿来纳币称使也。）婚礼不称主人。（为养廉远耻也。）然则何称？称诸父兄师友。宋公使公孙寿来纳币，则其称主人何？辞穷也。辞穷者何？无母也。（礼有母，母当命诸父兄师友，称诸父兄师友以行。宋公无母，莫使命之，辞穷，故自命之。自命之，故不得不称使也。）然则纪有母乎？曰：有。（以不称使。）有则何以不称母？（据非主人可称母通使。）母不通也。 （礼，妇人无外事，但得命诸父兄师友，称诸父兄师友以行事。母命不得达，故不得称母通使文，所以远别也。）
舅姑俱殁妇庙见（周汉北齐）
周制，若舅姑既殁，则妇入三月乃奠菜。（奠菜者，以篚祭菜也。盖用堇。三月一时，妇道可成也。孔颖达曰： 若舅殁姑在者，则当时见姑，三月亦庙见舅。若舅在姑殁，妇人无庙可见。或更有继姑，自然如常礼。 ）席於庙奥，东面，右几。席於北方，南面。（庙，考妣之庙也。北方，北墉下。）祝盥，妇盥於门外，妇执笲菜，祝帅妇以入。祝告，称妇之姓，曰： 某氏来妇，敢奠嘉菜於皇舅某子。 （帅，导也。入，入室也。某氏，齐女则曰姜氏，鲁女则曰姬氏。来妇，言来为妇也。嘉，美也。皇，君也。某子者，若今言某官府君也。）妇拜，扱地，坐，奠菜於几东席上，又拜，如初礼。（扱地，手至地也。妇人扱地，犹男子稽首。贾公彦曰： 妇人肃拜为正，今云手扱地，则妇人之重拜，犹男子稽首。扱地，首不至地，但手至地也。 扱音楚甲反。）妇降堂，取笲菜以入，祝曰： 某氏来妇，敢告於皇姑某氏。 奠菜於席，如初礼。（降堂，阶上也。室事交於户，今降堂者，敬也。於姑言敢告，舅尊於姑者也。）妇出，祝阖牖户。（凡庙无事，户则闭之。）老醴妇於房中，南面，如舅姑醴妇之礼。（因於庙见礼之。贾公彦曰： 如始至时，使赞醴妇之礼，处所则别也。 ）婿飨妇送者丈夫妇人，如舅姑飨礼。
汉平帝四年，以王莽女为皇后，见於高庙。
北齐纳后，以朝见后，又择日谒庙。皇帝使太尉先以太牢告，而后遍见群庙。
公主出降（拜舅姑附大唐）
大唐贞观五年，长乐公主出降，太宗以皇后所生，敕有司资送倍於永嘉长公主。秘书监魏徵谏曰： 不可。昔汉明帝欲封其子，云 我子岂得与先帝子等！可半楚、淮阳 。前史以为美谈。天子姊妹为长公主，天子之女为公主，既加长字，即是有所尊崇。或可情有浅深，无容礼有逾越。 上然其言。长孙皇后遣使赍绢四百疋，诣徵家送之。
贞观中，侍中王珪子敬直尚太宗女南平公主。礼有妇见舅姑之仪，自王姬下降，此事多略。珪曰： 此礼之废，由来久矣。今上钦明，动循法制，吾受公主谒见，岂为身荣哉！所以成国家之美耳。 於是夫妻西向坐，公主亲执笲，行盥馈之道，礼成而退。物议善之。是后公主有舅姑者，皆备妇礼，自珪始也。
明庆二年，诏曰： 比闻公主出適，王妃作嫔，舅姑父母皆降礼答拜。此乃子道云替，妇德不循，何以式序家邦，仪刑列辟！自今以后，可明加禁断，使一依礼法。若更有以贵加於所尊者，令所司随事纠闻。 
三年又诏曰： 古称釐降，唯属王姬。比闻县主適人，皆云出降；娶王女者，亦云尚主。滥假名器，深乖礼经。其县主出嫁宜称適，取王女者称娶。仍永以为式。 （开元十六年，唐昌公主出降，有司进仪注，於紫宸殿行五礼。右补阙施敬本等上疏曰： 窃以紫宸殿者，汉之前殿，周之路寝，陛下所以负黼扆，正黄屋，飨万国，朝诸侯，人臣至敬之所，犹玄极可见不可得而升也。昔周女出降於齐，而以鲁侯为主，但有外馆之法，而无路寝之事。今欲紫宸会礼，即当臣下摄行，马入於庭，醴升於牖。主人授几，逡巡紫宸之间；宾使就筵，登降赤墀之地。又据主人辞称 吾子有事，至於寡人之室 。言辞僣越，事理乖张，既黩威灵，深亏典制。其问名纳采等事，并请权於别所。 从之。遂移於光顺门外，设次行礼。）
不亲迎婿见外舅姑（反马送女附周）
周制，婚礼，婿若不亲迎，则妇入三月，然后婿见，曰： 某以得为外婚姻，请觌。 （女氏称婚，婿氏称姻。觌，见也。若婿不亲迎，三月后，婿往见妇之父母。）主人对曰： 某以得为外婚姻之数，某之子未得濯溉於祭祀，是以未敢见。今吾子辱，请吾子之就宫，某将走见。 （主人，女父也。）对曰： 某以非他故，不足以辱命，请终赐见。 （非他故，弥亲之辞也。命谓将走见之言。）对曰： 某以得为婚姻之故，不敢固辞，敢不从。 （不言外，亦弥亲之辞也。）主人出门左，西面。婿入门，东面，奠贽再拜，出。（出门，出内门也。入门，入大门也。出内门不出大门者，异於宾客。婿见於寝。奠贽者，婿有子之道焉，不敢授之。贽，雉也。）傧者以贽出，请受。（欲使以宾客礼相见。）婿礼辞许，受贽，入，主人再拜受，婿再拜送，出。（出，已见女父。）见主妇。主妇阖扉立於其内，（主妇，主人之妇也。见主妇者，兄弟之道，宜相亲也。阖扉者，妇人无外事也。扉，左扉也。尔雅曰： 母及妻党为兄弟。 ）婿立於门外，东面。主妇一拜，婿答再拜，主妇又拜。婿出。（必先一拜者，妇人於丈夫则侠拜。）主人请醴。及揖让入，醴以一献之礼。主妇荐，奠酬，无币。（及，与也。无币，异於宾客。）婿出，主人送，再拜。
春秋，齐大夫高固诣鲁逆叔姬，又与子叔姬归宁，反马也。（礼，送女留其送马，谦不敢自安也。三月庙见，遣使反马。高固遂与叔姬归宁，故经传具见，以示讥也。）凡诸侯嫁女於敌国，姊妹则上卿送之，以礼於先君。公子则下卿送之。於大国，虽公子亦上卿送之。於天子，则诸卿皆行，公不自送。於小国，则上大夫送之。（尊不送卑。大夫亦遣臣送之。士则有司送之。）
婚礼不贺议（上礼附周东晋宋北齐）
周制，记曰： 婚礼不贺，人之序也。 （序犹代也。）贺娶妻者曰： 某子使某，闻子有客，使某羞。 （谓不在宾客之中，使人往者。羞，进也，言进於客，古者谓羞为进，其礼盖壶酒束脩若犬也。不斥主人，婚礼不贺故也。古者致礼於人用犬，即食犬也。）
东晋成帝纳后，群臣毕贺，时谓非礼。（议具纳后篇。）穆帝永和三年，纳后，议贺不？王述曰： 婚是嘉礼，应贺。 （述按： 春秋传曰 娶者大吉，非常吉 。又传曰： 郑子罕如晋，贺夫人。 邻国犹相贺，况臣下邪！如此，便应贺，但不在三日内耳。今因庙见成礼而贺，亦是一节也。 ）王彪之议： 婚礼不贺，无应贺之礼。 （彪之按： 婚礼不贺不乐。传称子罕如晋贺夫人，既无明文，又传不云礼也。礼，娶妇之家三日不举乐。至於不贺，无三日之断。 ）抚军答诸尚书云： 礼官所据，诚是古典。然礼亦随时，今既已从近代而上礼，上礼即是称庆，将是贺例。又恭后时已贺，今依旧，亦可通。 （恭后，成帝后杜氏，即镇南将军元凯曾孙也。）彪之云： 纳悼后，起居注无贺文，而有上礼。武帝以长秋再建，感怆不叙，诏通断之。纳恭后，记注有贺文，时亦上礼。按礼云 婚礼不贺 ，又云 贺娶妻者 ，愚谓礼传婚姻，无直相贺之礼，而有礼贶共庆会之义，今代所共行。 范汪云： 先朝所以上礼而不贺者，依傍贺娶妻也。虽名曰贺，实是酒食无庆语也；但是吉事，故曰贺耳。思亲之序，故庆辞不可以达於主人；然吉礼宜有叙情，故献酒食而已。先朝行之，近代得礼。至於恭后时贺，是王丞相导以明君臣之恩，本不以为将来之法。 彪之云： 足下不贺意同，而叙之小异。吾谓婚礼不贺者，谓不如今三节特贺也。礼记所以复言贺娶妻者，因献酒食而有庆语也。是不明然贺之，而於会同因有献辞。足下今云都不应有庆辞，则何得献酒肉会同邪？亦与足下上礼辞不同，自为矛楯。又从伯丞相时贺，何必非失。足下以往贺为美事，以今不贺为得礼，亦不能两济斯义。 庾蔚之谓： 按礼文及郑注，是亲友闻主人有吉事，故遣人送酒肉以贺之，但婚有嗣亲之感，故不斥主人以贺婚，唯云为有客而已。今上礼既所为者婚，亦不得都无庆辞。彪之议为允。 於时竟不贺，但上礼。
升平元年，台符问： 皇后拜讫，何官应上礼？上礼悉何用？ 太常王彪之上书以为： 上礼唯酒犊而已，犊十头，酒十二斛。王公以下，名在三节祥瑞自简庆贺录者，悉贺。左传曰： 会吴於鄫，吴徵百牢。子服景伯曰：周制，上物不过十二，天之大数也。 太学博士虽不在贺，而常小会者同，悉应上礼。 
宋皇太子纳妃，上礼。（语具本篇。）
北齐纳后太子纳妃，群臣上礼。（语见本篇）
婚不举乐议（东晋）
东晋升平元年八月，符问： 迎皇后大驾，应作乐不？ 博士胡讷议： 临轩仪注，无施安鼓吹处所，又无举麾鸣钟之条。 太常王彪之以为： 婚礼不乐。鼓吹亦乐之总名。仪注所以无者，依婚礼也。臣伏重详礼云： 婚礼不用乐，幽阴之义也，乐，阳气也。 又云 娶妇之家，三日不举乐，思嗣亲也 。自王者下达。迎大驾卤簿及至尊升太极，并阙此条，当是依三日不举乐之礼。愚谓殿庭及大驾卤簿鼓吹，并可备仪而已。 兰台太常主者按： 仪注云 皇后列人自阊阖掖门，鸣钟鼓，填门露仗 。如仪注之条按诸门，唯有鼓无钟。既云鸣钟，则应施钟，既施钟则施建鼓。若如寺卿今意不作乐者，当复安悬而不作？ 彪之又议： 魏晋旧制，昼夜漏既尽，门鸣鼓鸣钟。吉凶鼓钟常用，非乐也。旧仪，皇后乘舆列阊阖掖门，鸣钟鼓，所以声告内外耳。今自应施钟。若他事会，黄门侍郎举麾，旧应作宫悬金石之乐，鸣钟鼓。中朝无宫悬，设轩悬。中兴以来无此乐，故唯作鼓吹鸣钟，以拟宫悬金石耳。婚礼三日不作乐，经典明文。愚谓宜如旧仪，至尊升殿，举麾作乐；迎皇后大驾，不应鼓吹。 
男女婚嫁年几议（太古周大唐）
太古男五十而娶，女三十而嫁。中古男三十而室，女二十而嫁。（逸礼本命篇云然。）尧举舜曰 有鳏在人间 ，（鳏，三十也。）以其二女妻之，二十而行之。
周文王十五生武王。（左传曰： 国君十五而生子，礼也。 许慎云： 文王十五生武王，武王已有兄，知人君早娶矣。 ）地官媒氏掌万民之判。（判，半也，得耦为合。言主合其半以成夫妇也。）令男三十而娶，女二十而嫁，（三二者，天地相承覆之数也。易曰： 参天两地而倚数。 ）有故则二十三而嫁。（故谓父母之丧。）曲礼曰： 男子三十曰壮，有室。 （许慎云包字，以为： 象人怀妊，巳在其中，象子未成形也。元气起於子，子人所生也。男左行三十，女右行二十，俱立於巳，为夫妇。怀妊於巳，巳为子也。十月而生男，起巳至寅，女起巳至申。故男年始寅，女年始申。 尚书大传： 孔子曰：男子三十而娶，女子二十而嫁。女二十而通织纴绩纺之事，黼黻文章之美，不若是则上无以孝於舅姑，下无以事夫养子也。 春秋穀梁传： 男子二十而冠，冠而列丈夫，三十而娶。 白虎通云： 男三十娶、女二十嫁何？阳数奇，阴数耦也。男长女幼何？阳道舒，阴道促。男三十，筋骨坚强，任为人父；女二十，肌肤充盛，任为人母。合为五十，应大衍之数，可生万物也。礼曰：女子十五许嫁，笄而字，礼之称字。故阴系於阳，所以专一之节也。阳尊，无所系，二十五系者，就阴节也。阳舒而阴促。三十数三终，奇，阳节也；二十数再终，耦，阴节也。阳小成於阴，大成於阳，故二十而冠，三十而娶。阴小成於阳，大成於阴，故十五而笄，二十而嫁也。一说，春秋穀梁传曰： 男二十五系心，女十五许嫁，感阴阳也。 阳数七，阴数八，男八岁毁齿，女七岁毁齿。阳数奇，故三，三八二十四，加一，为二十五而系心也。阴数耦，故再成十四，加一为十五，故十五许嫁也。各加一者，明其专一系心，所以防淫佚也。 ）周末，越王句践蕃育庶人，欲速报吴，使男二十而娶，女十七而嫁。（春秋外传云然。）
议曰：郑玄据周礼、春秋穀梁、逸礼本命篇等，男必三十而娶，女必十五乃嫁。王肃据孔子家语、服经等，以为男十六可以娶，女十四可以嫁，三十、二十，言其极耳。又按家语： 鲁哀公问於孔子曰： 男子十六而精通，女子十四而化育，是则可生人矣。而礼必三十而室，女必二十而嫁，岂不晚哉？ 孔子曰： 夫礼言其极耳，不是过也。男二十而冠，有为人父之端；女十五许嫁，有適人之道。  又曰 孔子年十九，而娶於宋之幵官氏 。又曰 孔子七十三而终，伯鱼年五十，先孔子而卒 。而服经有 为夫姊之长殇 。据此，王郑之说，义并未明。今按，三十二十而娶嫁者，周官云 掌万民之判 ，即众庶之礼也。故下云 於是时也，奔者不禁 。服经 为夫姊之长殇 ，士大夫之礼也。左传 十五而生子 ，国君之礼也。且官有贵贱之异，而婚得无尊卑之殊乎！则卿士大夫之子，十五六之后，皆可嫁娶矣。
大唐贞观元年二月诏： 其庶人男女无室家者，并仰州县官人以礼聘娶，皆任其同类相求，不得抑取。男年二十女年十五以上，及妻丧达制之后，孀居服纪已除，并须申以婚媾，令其好合。若守志贞洁，并任其情，无劳抑以嫁娶。 
嫁娶时月议（夏周）
夏小正记曰：二月娶妻之时也。
周制，仲春之月，令会男女。（仲春阴阳交，以成婚礼，顺天时也。白虎通曰： 嫁娶以春者何？春天地交通，万物始生，阴阳交接之时也。诗云： 士如归妻，迨冰未泮。  ）於是时也，奔者不禁。（重天时，权许之。）
议曰：按郑玄嫁娶必以仲春之月。（玄之所据周官媒氏 仲春之月，令会男女 。）王肃以为秋冬嫁娶之时也，仲春期尽之时矣。（肃据诗云 三星在天 。三星谓参，十月见东方时，可以嫁娶矣。肃言三时务业，因向休息而合婚姻。）孙卿云： 霜降迎女，冰泮杀止。 （且霜降而妇功成，於时迎女。董仲舒书曰： 圣人以男女当天地之阴阳。天之道，向秋冬而阴气来，向春夏而阴气去。是故古之人霜降而迎女，冰泮而杀止，与阴俱近，与阳俱远。诗云： 匪我愆期，子无良媒。将子无怒，秋以为期 也。 将音七羊反。）孔子家语云： 群生闭藏於阴而育之始，故圣人因时以合偶男女。穷天数，霜降而妇功成，嫁娶者行焉。冰泮而农桑起，婚礼杀於此焉。 又云： 冬合男女，春班爵位，皆谓顺也。 （马昭非肃曰： 周礼：仲春，令会男女。殷颂：天命玄鸟，降而生商。月令：仲春玄鸟至之日，祀於高媒。玄鸟孚乳之月，以为嫁娶之候。 孔晁答曰： 周官云 凡娶判妻入子者，皆书之 。此谓霜降之后，冰泮之时，正以礼婚者也。次言 仲春令会男女，奔者不禁 。此婚期尽，不待备礼。玄鸟至，祀高禖，求男之象，非嫁娶之候。 昭又难曰： 诗云 有女怀春，吉士诱之 。 春日迟迟，女心伤悲 。 嘒彼小星，三五在东 。 绸缪束刍，三星在隅 。 我行其野，蔽芾其樗 。 仓庚于飞，熠燿其羽 。凡此皆兴於仲春，嫁娶之候。 晁曰：  有女怀春 ，谓女无礼，过时故思。 春日迟迟 ，蚕桑始起，女心悲矣。 嘒彼小星 ，喻妾侍从夫人。 三星在隅 ，孟冬之月，参见东方，举正昏以刺时。 蔽芾其樗 ，喻行遇恶夫。 熠燿其羽 ，喻嫁娶盛饰。皆非仲春嫁娶之候。玄据期尽之教，以为正婚，则奔者不禁，过於是月。 昭又曰： 肃穷无经引， 秋以为期 ，此乃淫奔之时矣。 张融曰： 易泰卦： 六五，帝乙归妹，以祉元吉。 旧说，六五爻辰在卯，春为阳中，万物生育，嫁娶大吉也。春秋鲁迎夫人，四时通用。家语限以冬，不符春秋，非孔子言也。三代嫁娶，以仲春为期尽之言。且婚姻而合德天地配阴阳，会通之数，合於春女乐与公子同归之志，符於南山采薇之歌，协於我行蔽芾之叹，同於行露厌浥之节，验於夏小正绥多士女之制，不殊咸泰之卦，畅於周礼仲春之令矣。 庾蔚之谓： 王郑皆有证据，以人情言之，王为优矣。 嘒音乎锐反。芾音方味反。）按束皙云： 春秋二百四十年，鲁女出嫁，夫人来归，大夫逆女，天王娶后，自正月至十二月，悉不以得时失时为褒贬，何限於仲春季秋以相非哉！夫春秋举秋毫之善，贬纤芥之恶，故春狩於郎，书时，礼也；夏城中丘，书不时也。此人间小事，犹书得时失时，况婚姻人伦端始，礼之大者，不讥得时失时不善者邪！若婚姻季秋，期尽仲春，则隐二年冬十月，夏之八月，未及季秋，伯姬归於纪；周之季春，夏之正月也，桓九年春，季姜归於京师；庄二十五年六月，夏之四月也，已过仲春，伯姬归於杞。或出盛时之前，或在期尽之后，而经无贬文，三传不讥，何哉？凡诗人之兴，取义繁广，或举譬类，或称所见，不必皆可以定时候也。又按桃夭篇叙美婚姻以时，盖谓盛壮之时，而非日月之时，故 灼灼其华 ，喻以盛壮，非为嫁娶当用桃夭之月。其次章云 其叶蓁蓁 ， 有蕡其实，之子于归 ，此岂在仲春之月乎！又摽有梅三章注曰，夏之向晚，迨冰未泮，正月以前。 草虫喓喓 ，未秋之时。或言嫁娶，或美男女及时，然咏各异矣。周礼以仲春会男女之无夫家者，盖一切相配合之时，而非常人之节。曲礼曰： 男女非有行媒，不相知名。故日月以告君，斋戒以告鬼神。 若万人必在仲春，则其日月有常，不得前卻，何复日月以告君乎？夫冠婚笄嫁，男女之节，冠以二十为限，而无春秋之期，笄以嫁而设，不以日月为断，何独嫁娶当系於时月乎？王肃云 婚姻始於季秋，止於仲春 ，不言春不可以嫁也。而马昭多引春秋之证，以为反诗，於难错矣。两家俱失，义皆不通。通年听婚，盖古正礼也。 今按：士婚礼请期之辞云 唯是三族之不虞 ，卜得吉日，则可配合。婚姻之义，在於贤淑，四时通用，协於情礼，安可以秋冬之节，方为合好之期？先贤以时月为限，恐非至当，束氏之说，畅於礼矣。
已拜时而后各有周丧迎妇遣女议（晋东晋宋）
晋怀帝永嘉中，太常潘尼为子娶黄门郎李循女，已拜时，后各有周丧，潘迎妇，李遣女。国子博士江统、侍中许遐同议： 已拜舅姑者，宜准女在涂之礼，齐縗大功三月既葬，可迎妇，按礼记，在涂而婿之父母死，则改服赴丧；女之父母死，则反而服周。今已拜舅姑，其义全於在涂也，降其亲而服夫党，非妇而何？礼，父母既殁而娶，三月庙见，成妇之义；舅姑存则盥馈特豚，以成妇道：皆明重其成妇，不系其成妻也。然则未庙见，女死，还葬於女氏；若已见舅姑，虽无衽席之接，固当归葬於夫家，此非可否之断乎！礼 婿亲迎，女未至，而有齐縗大功之丧，男不入，改服於外次，女入，改服於内次，即位哭 。又齐縗大功之丧，三月既葬，虽不可以纳徵，而可正御矣。 何琦駮江、许议曰： 夫正名者，理道之本。然拜时非古，而行之历代，遂以成俗。古者布其几筵，恭告祖祢，将纳他族，以奉宗事，父亲醮子而命之迎。女受父母之遣，以涉夫氏之庭。而交拜敬之礼。方之在涂，丧纪定矣，服制既正，齐功卒哭可迎。此不阙於古而通於今，议是也。然婚姻之道，公私急务，愚以为拜时及一日二日之妇，妇名既正，即宜一揆。其衾幬未接，归葬其党。 
东晋废帝太和中，平北将军郤愔上言，功曹魏骘周丧内迎拜时妇，乡曲以违礼讥之。谢奉与郤笺曰： 魏骘后来之良，足以日新其美，近闻邑有异议。从弟异，亦当拜时，妇家遭丧，即是其例。夫拜时之礼，诚非旧典，盖由季代多难，男女宜各及时，故为此制，以固婚姻之义也。虽未入婿门，今年吉辰拜后，岁俗无忌，便得以成妇迎之，正以策名委质有定故也。 谢安议： 拜时虽非正典，代所共行久矣。将以三族多虞，岁有吉忌，故逆成其礼。 
宋庾蔚之谓： 俗既流弊，故以拜时代三日，推其始意，当是贪得从省，以赴吉岁。若周大功之丧既葬，不可迎已拜之妇，则与始婚不异，非其旨也。 
已拜时婿遭小功丧或妇遭大功丧可迎议（晋东晋）
晋中书郎范汪问刘惔曰： 从妹与荀始文婚，已及好岁拜时，有从叔父德度丧，会叔亲患危笃，欲令荀氏迎从妹，尽妇敬於夫氏，以有此丧为难，故为此议。拜时出於近代，将以宗族多虞，吉事宜速，故好岁拜，新年便可迎也。恶岁可迎，是拜时已成妇也。在涂之妇，犹服夫氏，况已交拜礼成，便当迎是长还也。 惔答云： 荀今从叔丧五月小功之服，礼云 小功之末可以纳妻 ，如此自可比初婚，何疑！ 蔡谟曰： 古人君爵命其臣，在远则遣使。太公既封齐，五侯九伯，实得征之，即王使召康公所命也。至今诏使拜授，亦当如此，岂有疑乎？易曰 家有严君，父母之谓 。今婿父命使拜其妇，女父遣女拜受此命，即是太公受命於召康公，今人拜爵於诏使也。而云未拜舅姑，未为成妇，然则太公未拜周王，亦非方伯乎？不修妇礼，是其失耳。至於是妇与非，自当以典礼为正，安得从彼所行。假令太公不行臣礼，王者便当不臣之乎？谓拜婿之宗亲与拜舅姑，於礼无异。 
又会稽王道子与王彪之书曰： 东海王来月欲迎妃，而女身有大功服，此於常礼，当是有疑。但先拜时，大礼已交，且拜时本意，亦欲通如此之阂耳！不得同之初婚，固当在於可通。 彪之答曰： 女有大功服，若初婚者，礼例无许；既已拜时，犹复不同。昔中朝许侍中等曾议此事，以为拜时不应以丧为疑，倚傍经礼，甚有理据，谈者多谓是。殿下可视而量之。 
拜时妇三日妇轻重议
按礼经婚嫁无 拜时  三日 之文，自后汉魏晋以来，或为拜时之妇，或为三日之婚。魏王肃、锺毓、毓弟会、陈群、群子泰，咸以拜时得比於三日。晋武帝谓山涛曰： 拜於舅姑，可准庙见；三日同牢，允称在涂。 涛曰： 愚论已拜舅姑，重於三日，所举者但不三月耳。 张华谓： 拜时之妇，尽恭於舅姑；三日之婚，成吉於夫氏。准於古义，可为成妇，已拜舅姑，即是庙见。 常侍江应元等谓： 已拜舅姑，其义全於在涂。或曰 夫失时之女，许不备礼，盖急嫁娶之道也 。三日之妇，亦务时之婚矣。虽同牢而食，同衾而寝，此曲室衽席之情义耳，岂合古人亡则奠菜，存则盥馈而妇道成哉！且未庙见之妇，死则反葬女氏之党，以此推之，贵其成妇，不系成妻，明拜舅姑为重，接夫为轻。所以然者，先配而后祖，陈针子曰： 是不为夫妇，诬其祖矣，非礼也。 此春秋明义，拜时重於三日之徵也。 
议曰：有夫妇而后有父子，有父子而后有君臣，则婚姻王化所先，人伦之本。拜时之妇，礼经不载，自东汉魏晋及於东晋，咸有此事。按其仪，或时属艰虞，岁遇良吉，急於嫁娶，权为此制。以纱縠幪女氏之首，而夫氏发之，因拜舅姑，便成妇道。六礼悉舍，合卺复乖，隳政教之大方，成容易之弊法。王肃、锺毓、陈群、山涛、张华、蔡谟，皆当时知礼达识者，何谓不非之邪？岂时俗久行，因循且便，或彼众我寡，议论莫从者乎？宋齐以后，斯制遂息，后之君子，无愧前贤。
