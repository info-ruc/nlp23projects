<strong>礼十二沿革十二吉礼十一</strong>
丧废祭议（晋宋齐梁大唐）
晋武帝咸宁五年十一月，弘训羊太后崩，宗庙废一时之祀，天地明堂去乐，且不上胙。孝武帝太元十一年九月，皇女亡，应烝祠，中书侍郎范甯奏： 按礼丧服传 有死宫中者，三月不举祭 ，不别长幼之与贵贱也。皇女虽曰婴孩，臣窃以为疑。 於是使三公行事。（贺循祭议云： 礼，在丧者不祭。祭，吉事故也。其义不但施於生人，亦祖祢之情，同其哀戚，故云於死者无服则祭也。今人者有服祭祀如故，吉凶相干，非礼意也。 ）
宋文帝元嘉七年四月，有司奏： 礼云 有死於宫中者，三月不举祭 。今礿祀既戒，而掖庭有故，下太常详正。领祠部郎谢元议，以为 遵依礼传，使有司行事，於义为安 。 从之。
齐高帝建元四年，武帝在谅闇。尚书令王俭奏曰： 权典既行，丧礼斯夺，事兴汉代，源由甚远。殷宗谅闇，非有服之称，周王即吉，唯宴乐为讥。春秋之义，嗣君逾年则会聘。左氏云 凡君即位，卿出并聘，践修旧好 ， 谋事补阙，礼之大者 。自斯而谈，朝聘烝尝之典，卒哭而备行，婚禘蒐乐之事，三载而后举，通塞兴废，各有由然。按礼称武王崩，明年六月既葬，周公冠成王而朝於祖，以见诸侯。又曾子问 孔子曰：天子崩，国君薨，则祝取群庙之主而藏诸祖庙，礼也。卒哭成事，而后主各反其庙 。左氏传 凡君卒哭而祔，祔而后特祀於主，烝尝禘於庙 。（先儒云： 特祀於主者，特以丧礼奉新亡者主於寝，不同於吉。烝尝禘於庙者，卒哭成事，群庙之主，各反其庙。则四时之祭，皆即吉也。 ）三年丧毕，吉禘於庙，跻群主以定新主也。皆著在经诰。晋宋因循，同规前典，卒哭公除，亲奉烝尝，率礼无违，因心允协。爰至宋明帝时，礼官立议，不宜亲奉，乃引 三年之制，自天子达庶人 ，曾不知本在至情，既葬释除，事以权夺，越紼之旨，事施未葬，卒哭之后，何紼可越？晋武在丧，每欲伸宁戚之怀，不全依谅闇之典，至於四时烝尝，盖以哀疚未堪，非便顿改旧式。江左通儒，守而弗革。又且即心而言，公卿大事，则负扆亲临，三元告始，则会朝万国，岂曰能安，国家故也。宗庙烝尝，孝敬所先，宁容吉事备行，斯典独废？就令必宜废祭，则应三年永阙，乃复同之他故，有司摄礼，进退二三，弥乖丧典。谓宜依礼亲奉。 从之。
梁武帝天监四年，安成国称：欲迁立所生吴太妃神主。国王既有妃丧，欲使臣下代祭。明山宾议，以为： 宜待王妃服竟，亲奉盛礼。 
大唐元陵之制，未殡，遇夏至，祭皇地祇，礼官议停祭。时监察御史张朔牒礼仪使： 伏准遗诏，皇帝已听政，合告郊庙，所司祭地祇无文，合废。又按曾子问： 天子崩，未殡，五祀之祭不行，既殡而祭。 所言五祀不行，即明天地之祭不合废。又，王制： 丧三年不祭，唯祭天地、社稷，为越紼而行事。 注云： 不敢以卑废尊。 又按春秋杜氏注： 天王崩，未葬而郊者，不以王事废天事也。 今礼仪使牒引祠令， 诸飨庙官有緦麻以上丧，不得充飨官 ，此盖指私丧，不足为今日之证。请更参详。报礼仪使。 报： 来牒称，天子崩，五祀之祭不行，既殡而祭，所言五祀不行，即明天地之祭不合废者。谨按：曾子问： 天子崩，五祀之祭不行，既葬而祭。 郑玄注云 郊社亦然 ，然则五祀之与郊社之祭同也。则来牒所言 五祀不行，则明天地之祭不合废 ，与郑玄所云 郊社亦然 之义乖也。又按：曾子问上文曰： 天子尝禘郊社五祀之祭，簠簋既陈，天子崩，后之丧，如之何？ 孔子曰： 废。 下文云： 天子崩，未殡，五祀之祭不行，既殡而祭。 孔颖达云： 以初崩哀戚，未遑祭祀，虽当五祀祭时，不得行也。既殡，哀情杀而后祭也。 又云： 自启至於反哭，五祀之祭不行，已葬而祭。 此言无事时则祭，有事时则废。未殡以前，是有事；既殡已后，未启已前，为无事。故王制云 越紼而行事 。紼者，属於龙輴之辕索也。天子攒涂龙輴，谓殡时所设也。今百官成服，准祠令，诸祀斋之日，平明赴祠所。又开元礼云： 祀前七日，受誓戒，散斋四日，致斋三日。散斋之内，不得吊死问病；致斋之内，唯祀事则行，其馀悉断。 苟或违此，则非为祭，所以崇严洁也。今若敛发赴庙，则严洁之道於是乎废也。成服而行，则祀典之文可得而逾也。且哀戚之杀，大敛孰与夫自启？凶秽之甚，緦麻孰与夫斩縗？未殡之时，非谓无事；扱衽之祭，可谓不遑。况皇帝即位，未告太庙，哀戚在疚，未许听政，如何告太祖以配北郊乎？参详古今，实难议祭也。 
旁亲丧不废祭议（东晋）
东晋穆帝永和六年五月九日，安平王薨。博士孙钦议： 礼，有死於宫中，阙一时之祀。又按魏高堂隆议，平原公主薨，二月春祠，不宜阙。臣闻伯叔父、同产昆弟、庶子、庶孙及次妃以下，天子诸侯则降而不服，於四时之祭无阙废，礼也。汉文帝前代盛德之君也，犹不忍以三年之丧，妨废孝享，割损年月，早葬速除，追思祖考，念在烝尝，所以重宗庙也。且宫中有死者，三月不举祭，传发於緦麻三月之章，天子诸侯周大功，皆降而不服，何緦麻之有乎！诚亦儒者之迷误也。 
緦不祭议（晋宋）
晋荆州刺史殷仲堪问： 礼文如是，此指释有緦麻服而犹得祭者也？当不普言新丧之亲於所祭者耶？ 别驾庾叡、功曹滕惔、主簿刘恬答： 寻礼文，当是指明有緦服可以祭耳，不以新丧之亲於所祭者有服为疑。今世中传重者，而有从祖小功之服，服既除，恐不得以二祖服近而不祭也。 
宋庾蔚之谓： 殷庾释文句甚允，但未统立言大意。记所明重其已与神交而不终，外丧尸殡不在此，可得少申其事。故大夫之祭，鼎俎既陈，笾豆既设，内丧小功緦麻，外丧齐縗以下，行。特为已与神交，故随轻重各有所行。又云 士之所以异緦不祭 者，加大夫，有小功緦麻皆废。故郑云 然则士不得成礼者十一 也。又云 所祭於死者无服则祭 者，言所异於未与神交唯有此，则外内之丧通废，士卑故也。言有始末，义统有本。寻礼者多断取义，不辩已与神交之异，故申之云。 
夺宗议（晋）
晋元帝建武初，孙文上事：宣帝，支子，不应祭章郡、京兆二府君。仆射刁协云： 诸侯夺宗，圣庶夺嫡，岂况天子乎！自皇祚以来，五十馀年，宗庙已序，而文攻乎异端，宜加议罪。 按汉梅福云： 诸侯夺宗 。此谓父为士，庶子封为诸侯，则庶子夺宗嫡，主祭祀也。在诸侯尚有夺义，岂况天子乎！所言圣庶者，谓如武王庶子，有圣德，夺代伯邑考之宗嫡也。
殇及无后庙祭议（宋）
宋孝武皇帝孝建元年，有司奏： 东平冲王年幼无后，唯殇服五月。虽臣不殇君，应有主祭，而国是追赠，又无其臣。未详毁灵立庙，为当他祔？ 太学博士徐宏议： 王既无后，追赠无臣，殇服既竟，灵便合毁。记曰： 殇与无后者，从祖祔食。 又曰： 士大夫不得祔於诸侯，祔诸祖之为士大夫者。 按冲王则宜祔诸祖之为王者，应祔长沙景王庙。 诏可。大明六年，有司奏： 故晋陵孝王子云未有嗣，安庙后三日，国臣从权制除释，晦朔周忌，应还临哭与不？又祭之日，谁为主？ 太常丞庾蔚之议： 灵筵存，诸臣宜还临哭，变服，使上卿主祭。王既未有后，又无三年服者，周亲服除，而国尚存，便宜立庙，为国之始祖。服除之日，神主暂祔食祖庙。还居新庙之室。未有嗣之前，四时飨荐，常使上卿主之。 诏可。七年十一月，有司奏： 晋陵国刺：孝王庙依庐陵等国例，一岁五祭。二国以王有衡阳王服，今年内不祠。寻国未有嗣王，三卿主祭。应同无服者之例与不？ 左丞徐爰议： 嗣王未立，将来承胤未知疏近。岂宜空计服属，以亏祭敬。 诏可。八年，有司奏： 故齐敬王子羽未立后，未详便应作主立庙？为须有后之日？未立庙者，为於何处祭祀？ 爰议以为： 国无后，於制服除罢。始封之君，实存继嗣。皇子追赠，为始祖。臣不殇君，事著前准，岂容虚阙烝尝以俟有后？谓宜立庙作主，三卿主祭依旧。 
祭殇（周晋）
周制，曾子问：  祭殇必厌，盖弗成也。（厌饫而已，不成其为人也，故其礼不备。）祭成丧而无尸，是殇之也。 （与不成人同也。）孔子曰： 有阴厌，有阳厌。 （言祭殇之礼，有於阴厌之者，有於阳厌之者。）曾子问曰： 殇不备祭，何谓阴厌阳厌？ （言殇乃不成人，祭之不备礼也，而云阴厌阳厌乎？失孔子旨也。祭成人始设奠於奥，迎尸之前，谓之阴厌。尸谡之后，改馔於西北隅，谓之阳厌。殇则不备也。）孔子曰： 宗子为殇而死，庶子弗为后也。（族人以其伦代之，明不序於昭穆立之庙也。其祭之，就其祖而已。代之者主其礼也。按此殇未成人，无立后之道，故取於族人之中兄弟之伦而主其祭。其祭之就所祭者之祖，服除乃止。）其吉祭特牲。（尊宗子，从成人也。凡殇则特豚。自卒哭成事之后，为吉祭也。）祭殇不举，无肵俎，无玄酒，不告利成，（此其无尸及所降也，其他如成人。举肺脊、肵俎、利成，礼之於尸也。肵音祈。）是谓阴厌。（是宗子而殇，祭之於奥之礼也。小宗为殇，其祭礼亦如之。）凡殇与无后者，祭於宗子之家，当室之白，樽於东房，是为阳厌。  （凡殇，谓庶子之嫡也，或昆弟之子，或从父昆弟。无后者，如有昆弟及诸父。此则今死者，皆宗子大功之内亲共祖祢者也。言祭於宗子之家者，为有异居之道也。无庙者为墠祭之，亲者供其牲物，宗子皆主其礼。当室之白，樽於东房，异於宗子之为殇也。当室之白，谓西北隅得户明者也。明者曰阳。凡祖庙在小宗之家，小宗祭之亦然。宗子之嫡亦为凡殇，过此以往则不祭也。）祭法： 王下祭殇五：嫡子，嫡孙，嫡曾孙，嫡玄孙，嫡来孙。诸侯下祭三，大夫下祭二，嫡士及庶人祭子而止。 （祭嫡殇者，重嫡也。祭嫡殇於庙之奥，谓之阴厌。王子公子祭其嫡殇於其党之庙。大夫以下庶子祭其嫡殇於宗子之家。皆当室之白，谓之阳厌。凡庶殇不祭也。蜀谯周云： 庶子之为殇者，祔祠於祖庙，庶子共其牲物，而宗子主其礼。士庶人之庶子，虽成子而无后，亦祔祠於祖，其主之如祭殇。殇及无后虽祔祠於祖庙，皆异日别祭於其处耳。天子诸侯之庶子无子，不得祔祠於其庙，当从其庶祖，昭穆同也。 ）
晋范甯祭殇议云： 祭法王祭嫡殇，下及五代。愍怀太子、殇太子、哀太孙、冲太孙，自是先帝嫡殇，历代弥久，而庙祀之礼，於今未废，谓非礼典之意，宜从埋主之例。 
未立庙祭议（晋）
晋安昌公荀氏祠制云： 荀氏进封大国，今祭六代，暂以厅事为祭室，须立庙如制备物。 
殷仲堪问庾叡： 纲纪有承重之身，身服已除，其应祭，吾尚有服，当得於厅事上祭不？ （按殷宗有五等封。）庾叡等答曰： 宜在别室。 又问云： 依礼，祭皆於宗子之家，支子每往助祭耳。又如吾家五等封，乃应有庙。今既无庙，而共家常以厅事为烝尝之所。今一朝忽移别室，意殊不安。 刘功曹答云： 昔鲁襄公尚於兄弟之庙，假钟磬以成礼，今於厅事当无嫌也。 
公除祭议（东晋宋）
东晋成帝咸和七年，虞潭上表云： 今之诸侯服其亲，皆与士同，无复降杀。大宗之家，丧服累仍，若皆不祭，是先人之享尝，永为有废。（或难曰： 士独非孝子也？ 答曰： 士贱，不得伸其意也。 ）臣谓三月之后，礼情渐杀，若非父母之丧，尚通内外，服逾月，既葬，可祭宗庙。 博士通议，宜如潭所上，会有军事，未及施行。
咸康三年十月二十七日，虞潭有嗣子丧，既葬，依令文行丧三十日，至十二月十日公除，其日〈礻昔〉祭宗庙。（潭自为论曰： 余身受公除，岁终大〈礻昔〉，至敬兼兴，如当遂阙，心所不安，故谘之有识。难曰： 礼，素衣刍席，不入庙门，不以凶干神明之位。緦丧虽轻，脱服而祭，况嗣子当承祚者乎？ 答曰： 高宗三年谅闇，今则不尔，帝王既葬，缟素躬亲宗庙之献，不以丧遂阙者，盖国之大事，在祀与戎也。且吉祭廷有金石铿锵之和，今去凶制而奉烝尝，干戚戢而不振，慎终之情不远，随时之义亦通也。  ）
徐藻议云： 古无公除，吉凶之服不可相干，故緦不祭耳。今既公除，吉服而行，则可吉祭。今既吉服，无事不可，而大事反可阙耶？若以心丧为疑者，则出母子为父后，得以含悲而祭矣。又礼有死宫中，三月不举祭；齐縗之礼，三月不从政。意者虽速公除，犹宜待满三月。又问： 同宫之丧而未葬，虽公除，可以祭不？ 答曰： 公除不祭，本与於外丧耳。若同宫之丧，虽未葬，此不可也。  
宋庾蔚之谓： 公除是公家除其丧服，以从公家之吉事。若公家无斋禁，则其受吊临灵，及私常著丧服，岂得辄释凶服以执吉祭乎？徐藻乃云外丧公除，虽停殡，可吉祭，恐此非祖祢之所享也。兄弟别居，便为外丧，未葬公除而可以烝尝，未之闻也。 
上陵
（拜扫及诸节上食附○汉后汉魏晋东晋宋后魏大唐）
三代以前无墓祭，至秦，始起寝殿於墓侧。
汉因秦，上陵皆有园寝，故称寝殿。起居衣服象生人之具，古寝之意也。
后汉都雒阳，以关西诸陵久远，但四时特牲祀，每帝西幸，即亲谒。其雒阳陵，每正月上丁，祀郊庙毕，以次上陵。百官、四姓亲家妇女、公主、诸王大夫、（袁宏汉纪曰： 明帝永平九年，为外戚樊氏、郭氏、阴氏、马氏诸子弟立学，号曰四姓小侯。 独断曰： 凡与先后有瓜葛者。 ）外国朝者侍子、郡国计吏会陵。昼漏上水，大鸿胪设九宾，随立寝殿前。（薛综曰： 九宾谓王、侯、公、卿、二千石、六百石下及郎、吏、匈奴侍子，凡九等也。 ）钟鸣，谒者、理礼引客，群臣就位如仪。乘舆自东厢下，太常导出，西向拜，折旋升阼阶，拜神座，退。后公卿群臣谒神座，太官上食，太常乐奏食举，舞文始、五行之舞。（文始舞者，本舜韶舞也。高祖更名文始，以示不相袭也。五行舞者，本周舞也，秦始皇更名五行之舞也。）乐阕，群臣受赐食毕，郡国上计吏以次前，当神轩告其郡国穀价，人所疾苦，欲神知其动静。孝子事亲，尽敬爱之心也。（谢承汉书曰： 灵帝建宁五年正月，车驾上原陵，蔡邕为司徒掾，从公行，到陵，见其仪，忾然谓同座者曰： 闻古不墓祭。朝廷有上陵之礼，始谓可损，今见其仪，察其本意，乃知孝明至孝恻隐，不可易旧。 或曰： 本意云何？  昔在长安时，其礼不可尽得闻也。光武即世，始葬於此。明帝嗣位，逾年，群臣朝正，感先帝不复闻见此礼，乃帅公卿百僚，就园陵而创焉。尚书阶西祭设神座，天子事亡事存之意也。以帝圣孝之心，亲服三年，久在园陵，初兴此仪，仰察几筵，下顾群臣，悲切之心，必不可堪。 邕见太傅胡广曰： 国家礼有烦而不省者，昔不知先帝用心周密之至於此也。 广曰： 然。子当载之，以示学者。 邕退而记焉。 ）最后亲陵，遣计吏，赐之带佩。八月饮酎，上陵，礼亦如之。（丁孚汉仪曰： 酎金律，文帝所加，以正月朝作酒，八月成，名酎酒。因令诸侯助祭贡金。 汉律金布令： 诸侯、列侯各以人口数，率千口奉金肆两，奇不满千口至五百口亦四两，皆会酎，少府受。又九真、交趾、日南者，用犀角二，长九寸以上，若玳瑁甲一，郁林用象牙长三尺以上，若翡翠各二十，准以当金。 汉旧仪曰： 皇帝於八月酎。皇帝暮视牲，以鉴燧取水於月，以火燧取火於日，为明水火。左袒，以水沃牛右肩，手执鸾刀，以切牛尾之毛，即更衣，侍中上熟，乃祀。 ）至灵帝，皆以弦、晦、二十四气、伏、社、腊及四时祀祠庙。日上饭，太宫人随鼓漏，理被枕，盥水，陈严具。
魏文帝诏曰： 先帝躬履节俭，遗诏省约。子以述父为孝，臣以系事为忠。古不墓祭，皆设於庙。先帝高平陵上殿皆毁坏，车马还，衣服藏府，以从先帝俭德之志。 遂革上陵之礼。及齐王在位九载，始一谒高平陵。
晋宣王遗令 子弟群官皆不得谒陵 ，景、文遵旨。武帝犹再谒崇阳陵，（景帝陵。）一谒峻平陵，（文帝陵。）然遂不敢谒高原陵，（宣帝陵。）至惠帝复止也。
东晋元帝崩后，诸公始有谒陵辞陵之事，盖由眷同友执，率情而举也。成帝时，中宫亦年年拜陵，议者以为非礼，遂止。穆帝时，褚太后临朝，又拜陵，帝时幼也。孝武崩，骠骑将军会稽王道子曰： 今虽权制释服，至於朔日月半诸节，自应展情陵所，以一周为断。 於是至陵，变服单衣，烦渎无准，非礼也。及安帝元兴元年，左仆射桓谦奏： 百僚拜陵，起於中兴，非晋旧典，积习生常，遂为近法。寻武帝诏，乃不使人主诸王拜陵。 及义熙初，又复江左之旧。
宋文帝每岁正月谒初宁陵，（武帝陵。）孝武、明帝亦每岁拜初宁、长宁陵。（文帝陵。）
后魏太和十六年九月辛未，孝文帝哭於文明太后陵左，终日不绝声。素幕越（音活）席为次，侍臣侍哭。壬申，孝文又哭如昨。帝二日不御食。癸酉，朝中夕三时，哭拜於陵前。夜宿鉴玄殿，是夜彻次。甲戌，帝拜哭辞陵，还永乐宫。
大唐贞观十三年，太宗朝於献陵。先是日，宿设黄麾仗周卫陵寝，至是质明，七庙子孙及诸侯百僚、蕃夷君长，皆陪列於司马门内。太宗至小次，降舆纳履，哭於阙门，西面再拜，恸绝不能兴。礼毕，改服入於寝宫，亲执馔，阅视高祖先后服御之物，悲恸，左右侍御者莫不歔欷。礼毕，太宗出自寝宫，步过司马门，泥行二百馀步。上入寝，哭踊，绝於地。进至东阶，西面再拜，号恸久之。乃进太牢之馔，加珍羞具品。引大尉无忌、司空勣、越王贞、赵王福、曹王明及左屯卫将军程知节，并入执爵进俎。上至神座前，拜哭，奠馔，阅先帝先后衣服，拜辞讫，行哭出寝北门，乃御小辇还宫。
高宗永徽二年，有司言： 谨按献陵三年之后，每朔及月半上食，其冬夏至、伏、腊、清明、社等节日，亦上食。其昭陵请依献陵故事。 上从之。六年正月，谒於昭陵。有司先设仪卫於陵寝，质明，七庙子孙、二王后、百僚、州镇藩牧、四夷君长等并陪列於位。皇帝降辇，入次，易服出次，行哭就位，再拜，擗踊恸绝。礼毕，又改服，奉谒寝宫。其妃嫔、公主先於神座左右侍列如平生。帝入寝门即哭，瞻视幄座，踊绝於地。进至东阶，西面再拜，号哭。乃进牢馔珍羞，引三公、诸王并入执爵进俎。帝至神座前，再拜哭，自奠馔，阅先帝先后衣服，更增感绝，拜辞讫，行哭出寝北门。
景龙二年，是时每日奠祭。太常博士彭景直上疏曰： 谨按三礼正文，无诸陵日祭之事。又按礼论谯周祭志云： 天子之庙，始祖及高祖、曾祖、祖、考，皆每月朔加荐新，以象平生朔食也，谓之月祭。二祧之庙，时祭，无月祭。 此谯周所著，与古礼义合，本无日祭之文。今诸陵月祭，有朔日月半并诸节日料，则古礼殷事之义矣，诸节日犹荐新之义矣。故郑玄注礼记云： 殷事，朔日月半荐新之奠也。 又注仪礼云： 月朔月半，犹平常之朝夕也。大祥之后，即四时祭焉。 此则古者祭皆在庙。近代以来，始分月朔月半及诸节日，祭於陵寝。至后汉陵寝致祭，无明文以言。自魏三祖以下，不於陵寝致祭，并符於古礼。至於江左，亦不崇园寝。及宋齐梁陈，其祭无闻。今参详以为三礼者，不刊之书，悬诸日月。外传所记，不与经合，不可依凭。其诸陵请准礼停日祭。 帝曰： 礼因人情，事有沿革，陵寝如昨，祗荐是常。乍览此奏，但增哀慕。乾陵宜依旧朝晡进奠，昭献二陵，每日一进，以为恒式。 
旧制，每年四季之月，常遣使往诸陵起居。是日太常博士唐绍上疏曰： 自安宅兆，礼不祭墓。当谓送形而往，山陵为幽静之宫；迎精而返，宗庙为享荐之室。但以春秋仲月，命使巡陵，卤簿衣冠，礼容必备。自天授以后，时有起居，因循至今，乃为常事。起者以起动为称，居者以居止为名，参候动止何如，义非陵寝之法。生事以礼，必勤於定省；死葬以礼，当閟於安厝。岂可以事居之道，行送往之时？敢辞命使劳繁，但恐不安灵域。又降诞之日，穿针之辰，皆以续命为名，时人多有进奉。今圣灵日远，仙驾难攀，进止起居，恐乖先典。请停四季及降诞并节日起居陵使，但准式二时巡陵，庶义合礼经，陵寝安谧。 不从。
开元二十年四月，制曰： 寒食上墓，礼经无文，近代相传，浸以成俗，士庶有不合庙享，何以用展孝思？宜许上墓同拜扫。礼於茔南门外，奠祭馔讫，泣辞。食馀馔任於他处。不得作乐。仍编入五礼，永为恒式。 
二十三年四月，敕： 献昭乾定桥恭六陵，朔望上食，岁冬至寒食日，各设一祭，如节祭共，朔望日相逢，依节祭料。桥陵除此日外，仍每日进半口羊食。 
天宝二年七月敕： 朕承丕业，肃恭祀事，至於诸节，常修荐享。且诗著授衣，令存休澣，在於臣子，犹及恩私，恭事园陵，未标令式。自今以后，每至九月一日，荐衣於陵寝。贻范千载，庶展孝思。且仲夏端午，事无典实，传之浅俗，遂乃移风，况乎以孝道人，因亲设教，变游衣於汉纪，成献服於礼文，宜宣示庶僚，令知朕意。 （初，显庆五年二月二十四日，高宗以每年二时，太常少卿分行二陵，事重人轻，又不备卤簿，威仪有阙，乃诏三公行事，太常卿少卿为副。太常造卤簿。事毕则纳於本司，仍著於令。）
