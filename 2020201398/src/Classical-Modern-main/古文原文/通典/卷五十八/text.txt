<strong>礼十八沿革十八嘉礼三</strong>
天子纳后
（册后附遂皇伏牺五帝夏殷周汉后汉魏晋东晋北齐大唐）
遂皇氏始有夫妇之道。（人皇是。）
伏牺氏制嫁娶以俪皮为礼。
五帝驭时，娶妻必告父母。
夏氏亲迎於庭。
殷迎於堂。
周制，限男女之岁，定婚姻之时。（媒氏云： 令男三十而娶，女二十而嫁。 婚姻之时，即仲春之月。）亲迎於户。（何休曰： 后代渐文，而迎於户，示其亲。 ）六礼之仪始备。（一曰纳采，用雁，谓始语言采择可不。二曰问名，用雁，谓问女名目，将卜之也。三曰纳吉，用雁，谓卜得吉，往告之也。四曰纳徵，用束帛。徵，成也，谓婚姻礼成也。五曰请期，用雁，娶妇日也。六曰亲迎，用雁。）天子聘女，纳徵加穀珪。（郑玄云： 纳徵加於束帛。 贾公彦曰： 士以上皆用玄纁束帛，天子加以穀珪也。 ）灵王求婚於齐，遣使称制拜后。（灵王求婚於齐，大夫晏桓子对曰， 夫妇所生若而人 ，姑姊妹则称， 先守某公之遗女若而人 。此则天子之命，自得下达，臣下之答，径自上通，故遣使称制拜后。）鲁桓公八年，祭（音债）公来，遂逆王后于纪。（祭公，诸侯为天子三公者也。王使鲁主婚，故祭公来受命而迎也。天子无外，故称王后矣。春秋左氏说： 王者至尊无敌，无亲迎之礼。诸侯礼合亲迎，有故则使上卿迎之也。祭公逆之，王后未至京师称后，知天子不行而礼成也。公子翚如齐逆女，春秋不讥，知诸侯有故得使卿逆。 ）
说曰：礼记婚义云： 婚礼者，将合二姓之好，上以事宗庙，下以继后代也，故君子重之。共牢而食，合卺而酳，所以合体同尊卑而亲之也。成男女之别，立夫妇之义，而后父子亲，君臣正，故曰婚礼者礼之本也。 公羊说，天子至庶人，皆亲迎。左氏说，王者至尊，无敌体之义，不亲迎。郑玄驳之曰： 文王亲迎於渭，则天子亲迎也。天子虽尊，其於后，夫妇也。夫妇无判，礼同一体，所谓无敌，岂施於此哉！礼记哀公问曰： 冕而亲迎，不已重乎？ 孔子对曰：
合二姓之好，以继先圣之后，以为天地、宗庙、社稷之主，君何谓已重焉！ 此言继先圣之后，以为天地之主，非天子则谁乎？ 是郑以天子当亲迎也。杜元凯以为天子不亲迎。按：春秋祭公逆王后於纪。传曰 礼也 。刘夏逆王后，讥卿不行，皆不讥王不亲行，明是天子不当亲迎也。文王之迎太姒，身为公子，迎在殷代，未可据此以为天子之礼。孔子之对哀公，自论鲁国之法，鲁以周公之后，得郊祀上帝，故以先圣天地为言耳，非说天子之礼。
汉惠帝纳后，纳采雁璧，乘马束帛，聘黄金二万斤，马十二疋。（吕氏为惠帝娶鲁元公主女，故特优其礼。）平帝立，王莽纳女为后以固权。遣宗正刘宏、尚书令平晏纳采，太师孔光、大司徒马宫等四十九人，赐皮弁素积。（皮弁，鹿皮为冠也。素积，以十五升布为衣，积素以为裳。）以礼杂卜筮，太牢告宗庙，封后父百里，尊而不臣。有司奏 故事，聘皇后黄金二万斤，为钱二万万 。莽深辞让，受四千万，而以其三千三百万予十一媵家。有诏，复益二千三百万，合为三千万。莽复以其千万分予九族贫者。遣甄丰奉玺绶，拜帝母卫姬为中山孝王后。四年春，遣大司徒宫等奉乘舆法驾，迎皇后於安汉公第。授皇后玺绂，（颜师古曰 绂，所以系玺。 ）登车称警跸，便时（取日时之便。）上林延寿门，入未央宫前殿。群臣就位行礼，大赦天下。益封安汉公地满百里，赐迎皇后及行礼者，自三公以下至驺宰执事皆增秩，赐金帛各有差。皇后立三月，以礼见高庙。尊父号曰宰衡，位在诸侯王上。（王莽篡立后，闻刘伯升及圣公立为帝，莽恐。欲外示安，进所徵天下淑女杜陵史氏女为皇后，聘黄金三万斤，车马奴婢杂帛珍宝以钜万计。莽亲迎於前殿两阶间，成同牢礼於上西堂。备和嫔美御，其和人三，位视公；嫔人九，视卿；美人二十七，视大夫；御人八十一，视元士：凡百二十人，皆佩印绂，执弓韣。月令 仲春，后亲祠高禖，乃帅嫔御，礼天子所御，带以弓韣，授以弓矢於高禖之前 。求男子之祥。莽故祈之。韣，弓衣。）
后汉桓帝立，明年，有司奏： 太后曰： 春秋迎皇后於纪，在涂则称后。今大将军冀女弟，膺绍圣善，结婚之际，有命既集，（桓帝为蠡吾侯，梁太后徵，欲与后为婚，未及嘉礼，会质帝崩。后即顺烈皇后女弟。）宜备礼进徵币。 请下三公、太常，按礼仪奏可。 於是悉依孝惠皇帝纳后故事，聘黄金二万斤，纳采雁璧，乘马束帛，一如旧典。（周礼 王者以穀珪 。此云璧，形制虽异，为玉同也。乘马，四疋也。杂记曰： 币一束，束五两，两，五寻。 然则每端二丈。）灵帝册宋贵人为皇后，天子御章德殿轩，百官陪位。太尉袭使持节奉玺绂，皇后北面，帝南面，太尉立阶下东向，宗正大长秋西向，宗正读册。（文曰： 惟建宁四年七月乙未，制诏：皇后之尊，与帝同体，供奉天地，祗承宗庙，母临天下。故有莘兴殷，姜任母周，二代之崇，盖有内德。长秋宫阙，中宫旷位。宋贵人秉淑媛之懿，体河山之仪，威容昭曜，德冠后庭。群僚所咨，人曰宜哉；卜之蓍龟，卦得坤乾；有司奏议，宜称绂组，以母兆人。今使太尉袭使持节奉玺绂，宗正祖为副，立贵人为皇后。后其往践尔位，敬遵礼典，肃慎中馈，无替朕命，永终天禄。 ）册文毕，皇后拜称臣妾毕，任位。太尉授玺绂，中常侍、长秋太仆、高乡侯览长跪受玺绂，奏於殿前，女使授，婕妤长跪受以授，昭仪受，长跪以带皇后。皇后伏，起，拜称臣妾毕，黄门鼓吹三通。鸣鼓毕，群臣以次出。后即位，大赦天下。皇后秩比国王即位威仪，赤绂玉玺也。（汉志：乘舆黄赤绶，四采，黄赤缥绀，纯黄质，长二丈九尺九寸。太子、太后与乘舆同。）
魏制，天子册后，以皮马庭实加穀珪。齐王正始四年，立后甄氏，其仪不存。
晋武帝咸宁二年，临轩遣太尉贾充册立皇后杨氏，因大赦，赐王公以下各有差，百僚上礼。（纳悼后。）太康八年，有司奏，大婚纳徵，用玄纁束帛加穀珪，马二驷，羊雁酒米如故。（尚书朱整议：按魏婚故事，天子以皮马为庭实，加以穀珪。）
东晋成帝咸康二年，帝临轩，遣使持节、兼太保、领军诸葛恢，兼太尉、护军孔愉，六礼备物，拜皇后杜氏。即日入宫，帝御太极殿，群臣毕贺。（贺，非礼也。王者婚礼，礼无其制。春秋 祭公逆王后於纪 ，穀梁、左氏说与公羊又不同。而况汉魏遗事，阙略者众。晋武、惠纳后，江左又无仪注。故成帝将纳杜后，太常华恒始与博士参定其仪。据杜元凯左氏传说，主婚是供其婚礼之币而已。又，周灵王求婚於齐，先儒以为丘明详录为王者婚礼。故成帝临轩，遣使称制拜后，然其仪注，又不具存。）
康帝建元元年，纳后褚氏，而仪注陛者不设旄头。殿中御史奏： 今迎皇后，依昔成恭皇后入宫御物，而仪注至尊衮冕升殿，旄头不设。昔迎恭皇后，唯作青龙旂，其馀皆即御物。今临轩遣使，而立五牛旂，旄头毕罕并出。即用旧制，今阙。 诏曰： 今所以正法服、升太极者，以敬其始，故备礼也。今何阙所重而撤法物邪？又恭后神主入庙，先帝诏后礼宜有降，不宜建五牛旂，既不设五牛旂，则旄头毕罕易具也。 又诏： 旧制既难准，且於今而备法服，仪饰粗举，兼副杂器停之。 
穆帝永和十年，台符问： 六礼版文，旧称皇帝，今太后临朝，当何称？ 博士曹耽云： 公羊传，婚礼不称主人，母命诸父为主。 （传：纪裂繻来迎女，不称使也。无母，辞穷，乃命使者耳。）太常王彪之云： 三传异义，不可全据。今皇后临朝称制，文告所达，国之大典，皆仰禀成命，非无外事也。岂婚聘独不通乎！六礼版文，应称皇太后诏。 （彪之又曰： 天子嫁女使同姓之国为主者，以受体於皇极，则有亏婚姻之敌礼。至於迎后之制，必礼成而后入，虽复戚属之尊，亦臣妾也。天王之后，宁可先之蕃国，然后入临六宫乎？是以祭公来迎王后於纪，使我为媒，不云为主。 ）符又问： 今后还政，不复临朝，当何称？ 彪之云 当称皇帝诏 。
升平元年，将纳皇后何氏，彪之正礼（始更大引经传及诸故事，深非公羊 婚礼不称主人 之义。）曰： 王者之於四海，无不臣妾，虽复父兄之亲，师友之贤，皆纯臣也。夫崇三纲之始，定乾坤之仪，安有天父之尊，而称臣下之命以纳伉俪；安有臣下之卑，而称天父之名以行大礼。远寻古礼，於义不通。按咸宁二年，纳悼皇后时，弘训太后母临天下，而无命戚属之臣为武皇父兄主婚之文。考咸宁故事不称父兄师友，则咸康华恒所上合於旧也。谓今纳后仪制，宜一依咸康故事。 从之。（华恒定六礼，云宜依旧及大晋已行之制，此恒犹识前事，故王彪之言从咸康，由此也。唯以 娶妇之家三日不举乐 ，而咸康群臣贺为失礼，故但依咸宁上礼，不复贺也。）其告庙六礼版文等，皆彪之所定。（博士荀纳云： 凡六礼版，长尺二寸，以应十二月；博四寸，以象四时；厚八分，以象八节。皆真书。后家答则以鲛脚书之。 ）纳采，用雁一头，白羊一口，酒十二斛，米十二斛。（文曰： 皇帝咨前太尉参军、都乡侯何：浑元资始，肇经人伦，爰及夫妇，以奉宗庙天地社稷。谋於公卿，咸以为宜。率由旧典，今使使持节、崇德卫尉、领太常彪之，兼宗正、散骑侍郎综，以礼纳采。 后家答曰： 皇帝嘉命，访婚陋族，备数采择。臣之先臣散骑侍郎准之遗女，未娴教训，衣履若而人。钦承旧章，肃奉典制。前太尉参军、都乡侯粪土臣何琦稽首顿首，再拜承制诏。 ）问名，用雁羊酒米如前。（文曰： 皇帝曰：咨前某官某侯何：两仪配合，承天统物，正位乎内，必俟令族。重申旧典，今使使持节、某官彪之，某官综，以礼问名。 后家答： 皇帝嘉命，使者彪之重宣中诏，问臣名族。臣族女父母所生，先臣故光禄大夫、雩娄侯桢之遗玄孙，先臣故蔡州刺史、关内侯惲之曾孙，先臣故安丰太守、关内侯叡之孙，先臣故散骑侍郎准之遗女。外出自於先臣故尚书左丞孔胄之外曾孙，先臣故侍中、关内侯夷之外孙女，年十七。钦承旧章，肃奉典制。前某官某侯粪土臣何琦稽首顿首，再拜钦承制诏。 ）纳吉，用雁羊酒米如前。（文曰： 皇帝曰：咨前某官某侯何：人谋龟从，佥曰贞吉。敬顺典礼，今使使持节、某官彪之，某官综，以礼纳吉。 后家答： 皇帝嘉命，使者彪之重宣中诏，大卜元吉。臣陋族卑鄙，忧惧不堪，钦承旧章，肃奉典制。前某官某侯粪土臣何琦稽首顿首，再拜承制诏。 ）纳徵，用白羊一口，玄纁帛三疋，绛二疋，绢二百疋，兽皮二枚，钱二百万，玉璧一枚，酒十二斛，白米十二斛，马六匹。（文曰： 皇帝曰：咨某官某侯何之族女，有母仪之德，窈窕之姿，如山如河，宜奉宗庙，永承天祚。以玄纁皮帛，马羊钱璧，以彰典礼。今使使持节、兼司徒、光禄勋、关内侯恪，崇德卫尉、领太常彪之，以礼纳徵。 后家答： 皇帝嘉命，使者恪重宣中诏，降婚卑陋，命以上公，宠以丰礼，备物典册。钦承旧章，肃奉典制。前某官某侯某云云，再拜承制诏。 ）请期，用雁羊酒米如初。（文曰： 皇帝曰：咨前某官某侯何：谋於公卿，大筮元龟，罔有不臧。率遵典礼，今使使持节某官彪之，某官综，以礼请期。 后家答： 皇帝嘉命，使者彪之重宣中诏，吉日惟八月壬子可迎。臣钦承旧章，肃奉典制。前某官某侯某，再拜承制诏。 ）迎用雁羊酒米如初。（文曰： 皇帝曰：咨前某官某侯何：岁吉月令，吉日惟某，率礼以迎。今遣使持节、兼太保、侍中、太宰、武陵王晞迎。 后家答： 皇帝嘉命，使者晞重宣中诏，令月吉辰，备礼以迎。上公宗卿兼至，副介近臣百两。臣蝼蚁之族。猥承大礼，忧惧战悸。钦承旧章，肃奉典制。前某官某侯粪土臣某，谨因使者兼某官某王晞上谨答。 ）册皇后文曰： 惟升平元年八月，皇帝使使持节、兼太保、侍中、太宰、武陵王晞册命故散骑侍郎女何氏为皇后。咨尔易本乾坤，诗首关雎，王化之本，实由内辅。是故皇英嫔虞，帝道以光；任姒母周，胤嗣克崇。皇后其祗勖厥德，以肃承宗庙，虔恭中馈，尽敬妇道，帅导六宫，作轨仪於四海。皇天无亲，惟德是依，可不慎欤！ 
北齐皇帝纳后之礼，纳采、问名、纳徵讫，告圆丘方泽及庙。是日，皇帝临轩，命太尉为使，司徒副之。持节诣后行宫，东向，奉玺绶册以授中常侍。皇后受册於行殿。使者出，与公卿以下皆拜。有司备迎礼。太保、太尉受诏而行。主人公服，迎拜於门。使者入，升自宾阶，东面。主人升自阼阶，西面。礼物陈於庭。设席於两楹间，童子以玺书版升，主人跪受。送使者，拜於大门外。有司先於昭阳殿两楹间供帐，为同牢之具。皇后服大严绣衣，带绶珮，加幜。（幜音景。）女长御引出，升画轮四望车。女侍中负玺陪乘。卤簿如大驾。皇帝服衮冕出，升御座。皇后入门，大卤簿住门外，小卤簿入。到东上閤，施步障，降车，席道以入昭阳殿。前至席位，姆去幜，皇后先拜后起，皇帝后拜先起。升自西阶，诣同牢座，与皇后俱坐。各三饭讫，又各酳二爵一卺。奏礼毕，后兴，南面立。皇帝御太极殿，王公以下拜，皇帝兴，入。明日，后展衣，於昭阳殿拜表谢。又明日，以榛栗枣脩，见皇太后於昭阳殿。择日，群官上礼。又择日，谒庙。皇帝使太尉，先以太牢告，而后遍见群庙。
大唐皇帝纳后，卜日，告天地，临轩命太尉为使，宗正卿为副，并如开元礼。
天子册妃嫔夫人（周后汉晋）
周制，天子后立六宫，三夫人、九嫔、二十七世妇、八十一御女，以听天下之内治。（天子六寝，而六宫在后，六官在前，所以承副，施外内之政也。三夫人以下百二十人，周制也。三公以下百二十人，似夏时也，以治外。而六宫内政，取其相应焉。又三小者为次妃，帝尧因焉。至舜不告娶，不立正妃也。但立三妃而已，谓之三夫人，离骚所歌三夫人，舜妃也。夏后氏增以三三而九，合十二人，春秋说云，天子娶十二，即夏制也。以虞夏及周等差之，则殷人又增以三九二十七，合三十九人。周人上法帝喾立正妃，又三九二十七人为八十一以增之，合百二十人。其位：后也，夫人也，嫔也，世妇也，御女也。五者相参，定尊卑也。公羊云： 诸侯娶一国，则二国往媵之，以侄娣从。 公羊说曰： 天子诸侯娶三国，凡九女，法地有九州，是以承天之施。娶三国者，广异类也。恐一国有血脉相似，俱无子也。侄娣媵者，不相妒嫉也。年虽幼，待年於父母之国。古者女嫁则侄娣从，谓之媵。 ）
后汉献帝建安十八年，曹操进三女宪、节、华为夫人。聘以束帛玄纁，绢五万疋。小者待年於国。（留住於国，待年长。）二十年，并拜贵人。
晋武帝泰始十年，将聘三夫人、九嫔，有司奏： 礼，皇后聘以穀珪，无妾媵礼贽之制。 诏曰： 拜授可依魏氏故事。 於是临轩，使使持节兼太常拜三夫人，兼御史中丞拜九嫔。
皇太子纳妃
（皇子诸王附汉晋东晋宋齐北齐隋大唐）
汉制，皇太子纳妃，奉常迎。（时叔孙通定礼，以天子无亲迎之义，皇太子以奉常迎也。）
晋太康中，有司奏：太子婚，纳徵用玄纁束帛，加羊马二驷。
东晋太子婚，纳徵礼用玉璧一，虎皮二。（王彪之上书曰： 或者兽取威猛有斑彩，玉象德而有温润。寻珪璋亦玉之美者，豹皮彩蔚，以譬君子。 王肃纳徵辞云： 玄纁束帛，俪皮雁羊。 前汉亦无用羊之礼。郑氏婚物赞曰 羊者祥也 ，婚之有羊，自汉末始。）
宋文帝元嘉十五年四月，皇太子纳妃，六礼文与纳后不异。百官上礼。其月壬戌，於太极殿西堂叙宴二宫队主副、司徒征北镇南三府佐、扬兖江三州纲、彭城江夏南谯始兴武陵庐陵南丰七国侍郎以上，诸二千石在都邑者，并在会。又诏今小会可停伎乐。（时有临川曹太妃丧。）
明帝泰始五年，有司奏： 按晋江左以来，太子婚，纳徵礼，用璧一，兽皮二，未详所准。今法章徽仪，方将大备，宜宪范经籍。今皇太子婚，纳徵，礼合用珪璋豹皮熊罴皮与不？下礼官详议，依经记更正。若应用者，为各用一？为用两？ 博士裴昭明议： 按周礼，纳徵，玄纁束帛俪皮。（郑玄曰： 束帛以致命。两皮，庭实。皮，鹿皮。 ）晋纳妃以兽豹皮二。兽豹虽文，礼所不用。熊罴吉祥，婚典不及。珪璋虽美，为用各异。今储皇聘纳，宜准经诰。 兼太常丞孙诜议以为： 聘币之典，损益惟义。今储后崇聘，礼先训远，皮玉之美，宜尽辉备。礼称束帛俪皮，则珪璋数合同璧，熊罴文豹，各应用二。 博士虞龢（音和）议： 按仪礼直云 玄纁束帛俪皮 。礼记郊特牲云虎豹皮与玉璧，非虚作也。虎豹皮居然用两，珪璋宜仍旧各一。 参议诜、龢二议不异，今加珪璋各一，豹熊罴皮各二，龢议为允。诏可。
齐武帝永明年中，以婚礼奢费，敕诸王纳妃，上御及六宫，依礼上枣栗腶脩，加以香泽花粉，其馀衣物皆停。唯公主降嫁，则上遗舅姑。
北齐皇太子纳妃礼，皇帝遣使纳采，有司备礼物。会毕，使者受诏而行。主人迎於大门外。礼毕，会於厅事。其次问名、纳吉，并如纳采。纳徵，则使司徒及尚书令为使，备礼物而行。请期，则以太常宗正卿为使，如纳采。亲迎，则太尉为使。三日，妃朝皇帝於昭阳殿，又朝皇后於宣光殿。择日，群臣上礼。他日，妃还。又他日，皇太子拜閤。皇太子及王聘礼，纳采、问名、纳吉、请期、亲迎皆用羔羊一口，雁一只，酒黍稷稻米麫各一斛。纳徵，用玄三疋，纁二疋，束帛十疋，大璋一，虎皮二，锦采六十疋，绢二百疋，羔羊一口，羊四口，犊二头，酒黍稷稻米麫各十斛，从车百乘。
隋皇太子纳妃礼，皇帝临轩，使者受诏而行。主人俟於庙门。使者执雁，主人迎拜於大门之东。使者入，升自西阶，立於楹间，南面。纳采讫，乃行问名仪。事毕，主人请致礼於从者。礼有币马。其次择日纳吉。又择日，以玉帛乘马纳徵。又择日告期。又择日，命有司以特牲告庙册妃。皇太子将亲迎，皇帝临轩，醮而诫曰： 往迎尔相，承我宗事，勖帅以敬。 对曰： 谨奉诏。 既受命，羽仪而行。主人几筵於庙，妃服褕翟，立於东房。主人迎於门外，西面拜。皇太子答拜。主人揖皇太子先入，主人升，立於阼阶，西面。皇太子升进，当房户前，北面，跪奠雁，俯伏，兴，拜，降出。妃父少进，西面戒之。母於西阶上，施衿结帨，及门内，施鞶申之。出门，妃升辂，乘以几。姆加幜。皇太子乃驭，轮三周，驭者代之。皇太子出大门，乘辂，羽仪还宫。妃三日，鸡鸣夙兴以朝。奠笲（音烦）於皇帝，皇帝抚之。又奠笲於皇后，皇后抚之。席於户牖间，妃立於席西，祭奠而出。
大唐皇太子纳妃礼，临轩命使，行纳采，问名，纳吉，纳徵，请期，告庙，临轩醮戒，亲迎，同牢，朝见，并如开元礼。
公侯大夫士婚礼
（周汉后汉魏晋东晋齐梁北齐大唐）
周制，婚礼下达，纳采用雁。（达，通也。将合婚，必先媒氏下通其言，乃使纳采。采，择也。雁取顺阴阳往来之义，如有从夫之道。）主人筵於户西，西上，右几。（主人，女父也。筵，为神布席，将以先祖遗体许人，故受於祢庙。席西上，右设几，神不统於人。席有首尾。）使者玄端至，（使者，夫家之属，若群吏使往来者。）傧者出，请事。曰： 吾子有惠，贶室某也。（吾子，女父也。有惠，明下达。贶，赐也。室，妻也。某，婿名。）某有先人之礼，使某请纳采。 （上某，婿父名。下某，使者名。）女父对云： 某之子憃愚，又弗能教，吾子命之，某不敢辞。 （吾子，使者。）主人如宾服，迎於门外，再拜。宾不答拜，揖入。（不答拜，奉使不敢当其盛。）宾升西阶，当阿东面。（阿，栋也。入堂深，示亲。）使者致命曰： 敢纳采。 主人阼阶上，北面再拜。授於楹间，南面。（授於楹间，明为合好，其节同也。南面并授之。）宾降出，主人降，授老雁。（老，群吏之尊者。）又执雁，请问名，如初礼。曰： 某既受命，将加诸卜，敢请女为谁氏？ （某，使名也。谁氏，谦也，不必斥其主人之女。）对曰： 吾子有命，且以备数而择之，某不敢辞，曰某氏。 傧者出，请醴宾曰： 子为事故至於某室，某有先人之礼，请醴从者。 （言从者，谦不敢斥。）宾对曰： 某既得将事矣，敢辞。 傧者曰： 先人之礼，敢固以请。 宾曰： 某辞不得命，敢不从。 （醴宾以醴酒，荐以脯醢，略如一献之礼。）礼毕，出，主人送於门外，再拜。
纳吉用雁，如纳采礼。（归卜於庙，得吉兆，复使使往告之，婚姻此始定。）曰： 吾子有贶，命某加诸卜，卜曰吉，使某也敢告。 （上某，婿父名。）对曰： 某之子不教，唯恐不堪，子有吉，我与在，不敢辞。 （与犹兼也。）
纳徵用玄纁束帛俪皮，如纳吉礼。（徵，成也。使使者纳币以成婚礼。用玄纁者，象阴阳备也。杂记曰： 纳币一束，束五两，两五寻。 则每端二丈。两两合其卷，因谓之匹，犹匹偶之云。玄三匹，纁二匹，取三天两地之义也。）曰： 吾子有嘉命，贶室某也。某有先人之礼，俪皮束帛，使某也请纳徵。 对曰： 吾子顺先典，贶某重礼，某不敢辞，敢不承命。 
请期用雁，主人辞，宾许，告期。如纳徵礼。（主人辞者，阳唱阴和，期日宜由夫家来也。夫家必先卜，得吉日，乃使使者往，辞即告。）曰： 吾子有赐命，某既申受命矣。惟是三族之不虞，使某请吉日。 （三族谓父昆弟、己昆弟、子昆弟也。虞，度也，不亿度，谓卒有死丧。此三族者，己及子皆服周，周则逾年，欲及今之吉。）对曰： 某既前受命矣，惟命是听。 （前受命者，申前日事。）使者曰： 某命某听命於吾子。 （上某，婿父名。）对曰： 某固惟命是听。 使者曰： 某使某受命於吾子，吾子不许，某敢不某期，曰某日。 对曰： 某敢不敬须。 
凡使者归反命曰： 某既得将事矣，敢以礼告。 （礼，所执脯。）主人曰： 闻命矣。 凡行事必用昏昕。（贾公彦曰： 行此五礼，皆用昕时。昕，早朝也。亲迎一礼用昏时。 郑玄曰： 必昏时，阳往阴来之义，故名为昏。日入二刻半为昏，未尽二刻半为明。 ）
亲迎期日，父醮子，命之曰： 往迎尔相，承我宗事。（相，助也。宗事，宗庙之事。）勖帅以敬，先妣之嗣，若则有常。 （勖，勉也。若犹汝也。勉导以敬其为先妣之嗣。汝之行则当有常，深戒之也。）子曰： 诺。唯恐不堪，不敢忘命。 期，初昏，陈三鼎於寝门外东方，北面北上；设洗於阼阶东南；（洗所以承盥弃水者。）馔於房中，醯酱二豆，菹醢四豆；樽於室中北墉下，有禁，玄酒在西，绤幂，加勺，皆南柄；（墉，墙也。禁，所以庋甒也。玄酒，不忘古也。庋音居委反。）樽於房户之东，无玄酒，篚在南，实四爵合卺。（无玄酒，略之。夫妇酌於内樽，其馀酌於外樽。合卺，破匏也。四爵两卺，凡六，为夫妇各三酳。一升曰爵。记曰： 共牢而食，同尊卑也。器用陶匏，尚礼然也。 ）主人爵弁，纁裳，缁袘，乘墨车，从车二乘，执烛前马。（主人，婿也。婿为妇主。爵弁而纁裳，玄冕之次也。大夫以上，亲迎冕服。冕服迎者，鬼神之。鬼神之者，重之亲之也。纁裳者，衣缁衣。不言衣与带而言袘者，明与袘俱用缁。袘谓缘，袘之言施，以缁缘裳，象阳气下施也。墨车，漆车也。士而乘墨车，摄盛也。袘，以豉切。）妇车亦如之，有裧。（车同等。士妻之车，夫家共之。大夫以上嫁女，则自以车送之。裧，车裳帷也。周礼谓之容车，有容固有盖也。裧音昌占切。）至妇氏大门外，傧者出请。曰： 吾子命某以兹初昏，使某将请承命。 （上某，婿父名。下某，婿名。兹，此也。将，行也。使某行昏礼来迎。）对曰： 某固敬具以须。 主人筵於户西，西上，右几。（主人，女父也。筵，为神布席。）女次，纯衣，纁袡，立於房中，南面。（次，首饰也，今时髲也。袡，缘也，袡之言任也，以纁缘其衣，象阴气上任也。凡妇人，不常施袡之衣，盛昏礼，为此服耳。丧大记曰 复衣不以袡 ，明非常服。袡，汝占切。）姆纚，笄，宵衣，在其右。（姆，妇人年五十无子，出而不复嫁，能以礼教人者。纚，縚发纚也。笄，今时簪也。纚，广充幅，长六尺。宵读为绡。诗云： 素衣朱绡 。绡，绮属。姆亦玄衣，以绡为领，在女右，诏以妇礼。）主人玄端迎宾於门外，西面再拜，宾东面答拜。（宾，婿也。）主人揖入，宾执雁从。至庙门，揖入，三揖，至於阶，三让，主人升，西面。宾升，北面，（当楣北面。）奠雁，再拜稽首，降出，妇从降自西阶。主人不降送。（宾升奠雁拜，主人不答拜，明主为授女耳。主人不降送，礼不参。）初，女出於母左，父西面戒之，必有正焉，若衣若笄，（言如衣如笄，恒在身不忘。）曰： 戒之敬之，夙夜无违命。 （命，舅姑之教令。）母戒诸西阶上，不降，施衿结帨，曰： 勉之敬之，夙夜无违宫事。 （帨，佩巾。）庶母及门内，施鞶，申之以父母之命，曰： 敬恭听宗尔父母之言，夙夜无愆，视诸衿鞶。 （庶母，父之妾。鞶，囊也。女子鞶丝，所以盛帨巾之属，为谨敬也。申，重也。宗，尊也。诸，之也。示以衿鞶，讬戒使识之也。）婿御妇车，授绥，姆辞不受，曰： 未教，不足与为礼也。 妇乘以几，从者二人坐，持几相对。（持几者，重慎也。乘以几，尚安舒。）姆加幜，乃驱，御者代。（幜之制，如明衣，加之以为行道御尘。驱，行也。轮三周，御者乃代婿。）婿乘其车，先俟於门外。（乘之先，导之也。男率女，女从男，夫妇刚柔之义。俟，待也。门外，婿家大门外。）妇至，主人揖妇以入。及寝门，揖入，妇入寝门，升自西阶。媵布席於奥。夫入於室，即席。妇樽西，南面。（升自西阶，导妇入。）赞设同牢馔，卒食，三酳用卺。主人脱服於房，媵受。妇脱服於室，御受。姆授巾。（巾所以自洁清。）御衽於奥，媵衽良席在东，皆有枕，北趾。（衽，卧席也。妇人称夫曰良。趾，足也。）主人入，亲脱妇之缨。（入者，从房还入室也。妇人十五许嫁，笄而礼之，因著缨，明有系属也。盖以五采为之，其制未闻。）烛出。（昏礼毕。）
见舅姑盥馈。夙兴，妇沐浴，纚，笄，宵衣，以俟见。（昏明日之晨也。待见於舅姑寝门之外。古者命士以上，年十五，父子异宫。）质明，赞见妇於舅姑，席於阼，舅即席。席於房外，南面，姑即席。（质，平也。房外，房户外之西。）妇执笲枣栗，自门入，升自西阶，进，拜，奠於席。（笲，竹器有衣者，其形如今之筥｛竹去｝籚也。记曰： 笲，缁被纁里，加於桥。 被，表也。桥制未闻。笲音烦。｛竹去｝音羌居切。）舅坐抚之，兴，答拜。妇还，又拜。（还於先拜之处。又拜，妇人与丈夫为礼，则侠拜。）降阶，受笲腶脩，升，进，北面拜，奠於席。姑坐，举以兴，拜，授人。（人，有司也。）赞礼妇。席於户牖之间。（室户西，牖东，南面位。）妇立於席西。赞者酌醴，加柶，面柄，出房，席前北面。妇东面拜受，赞西阶上，北面拜送，妇又拜。荐脯醢，妇拜，赞者答拜，妇又拜。奠於荐东，北面，坐，取脯，降出，授人於门外。（奠於荐东，升席奠之。取脯降出授人，亲彻且荣得礼。人谓妇氏人。）舅姑入於室，妇盥馈特豚。（馈者，妇道既成，成以孝养。）舅姑共飨妇以一献之礼，（舅献爵，姑荐脯醢。）舅姑先降自西阶，妇降自阼阶。（授之室，使为主，明代己也。）归妇俎於妇氏人。（言俎，则飨礼有牲矣。妇氏人，丈夫送妇者。使有司归俎，当以反命於女之父母，明其得礼。）舅飨送者以一献之礼，酬以束锦。（送者，女家之有司。）姑飨妇人送者，酬以束锦。（妇人送者，隶子弟之妻妾。）凡妇人相飨无降。（姑飨妇人送者於房。无降者，以北洗、篚在上。）
汉平帝诏光禄大夫刘歆等杂定婚礼。四辅、公卿、大夫、博士、郎、吏家属皆以礼娶，亲迎立轺并马。（轺，立乘小车也。并马，俪驾也。新定此制也。并音步幸切。）
后汉郑众百官六礼辞，大略因於周制，而纳采，女家答辞末云： 奉酒肉若干，再拜 。反命，其所称前人，不云吾子，皆云君。六礼文皆封之，先以纸封表，又加以皂囊，著箧中。又以皂衣箧表讫，以大囊表之。题检文言：谒箧某君门下。其礼物，凡三十种。各内有谒文，外有赞文各一首。封如礼文，箧表讫，蜡封题，用皂帔盖於箱中，无大囊表，便题检文言：谒箧某君门下。便书赞文，通共在检上。（礼物按以玄纁、羊、雁、清酒、白酒、粳米、稷米、蒲、苇、卷柏、嘉禾、长命缕、胶、漆、五色丝、合欢铃、九子墨、金钱、禄得香草、凤皇、舍利兽、鸳鸯、受福兽、鱼、鹿、乌、九子妇、阳燧，总言物之所众者。玄象天，纁法地，羊者祥也，群而不党，雁则随阳，清酒降福，白酒欢之由，粳米养食，稷米粢盛，蒲众多性柔，苇柔仞之久，卷柏屈卷附生，嘉禾颁禄，长命缕缝衣延寿，胶能合异类，漆内外光好，五色丝章采屈伸不穷，合欢铃音声和谐，九子墨长生子孙，金钱和明不止，禄得香草为吉祥，凤皇雌雄伉合，舍利兽廉而谦，鸳鸯飞止须匹，鸣则相和，受福兽体恭心慈，鱼处渊无射，鹿者禄也，乌知反哺，孝於父母，九子妇有四德，阳燧成明安身。又有丹为五色之荣，青为色首，东方始。）
魏制，诸侯娶妃以皮马为庭实，加以大璋。王娶妃、公主嫁之礼，用绢百九十匹。
晋太康八年，有司奏：王侯婚礼玄纁束帛，加璧、乘马。大夫用玄纁束帛，加羊。（奏曰： 古者以皮马庭实，天子加穀珪，诸侯加大璋。可依周礼改璧用璋。其羊雁酒米玄纁如故。 ）诸侯婚礼，加纳采、告期、亲迎各帛五匹，及纳徵马四匹。皆令夫家自备，唯璋，官为具足。（尚书朱整议： 按魏氏故事，王娶妃、公主嫁之礼，天子诸侯以皮马为庭实，天子加以穀珪，诸侯加以大璋。汉高后制，聘后黄金二百斤，马十二匹；聘夫人金五十斤，马四匹。魏制，娶妃、公主嫁之礼，用绢一百九十匹。晋兴，故事用绢三百匹。 诏曰： 公主嫁由夫氏，不宜皆备物，赐钱使足而已。唯给璋，馀如故事。 ）
东晋王堪六礼辞，并为赞颂。仪云： 於版上各方书礼文、婿父名、媒人正版中，纳采於版左方。裹於皂囊，白绳缠之，如封章，某官某君大门下封，某官甲乙白奏，无官言贱子。礼版奉案承之。酒羊雁缯采钱米，别版书之，裹以白缯，同著案上。羊则牵之，豕雁以笼盛，缯以笥盛，采以奁（音廉）盛，米以黄绢囊盛。米称斛数，酒称器，脯腊以斤数。媒人赍礼到女氏门，使人执雁，主人出，相对揖毕，以雁付主人侍者，媒人进，主人侍者执雁立於堂下，从者以奉案入。媒人退席，当主人前跪曰： 甲乙使某敬荐不腆之礼。 （按礼，唯婚辞云不得称不腆，故婚记云： 币必诚，辞无不腆。 此恐王堪之误。）主人跪答曰： 君之辱，不敢辞。 事毕还座。从者进奉案主人前，主人侍者以雁退，礼物以次进中庭。主人设酒，媒人跪曰： 甲乙使某献酒。 卻，再拜，主人答拜，还座。主人酢媒人，媒不复答。 
齐东昏侯永元元年，尚书令徐孝嗣上议曰： 按婚礼实篚以四爵，加以合卺，既崇尚质之礼，又象判合之义。三王作之，而用大古之器，重夫妇之始也。今虽以方樏示约，而弥乖昔典。又连卺以锁，盖出近俗。复别有牢烛，雕费彩饰，亦亏曩制。请除金银连锁，自馀杂器，悉用埏陶。堂人执烛，足充概燎，牢烛华侈，亦宜停省。 奏可。
梁大同五年，临城公婚，公夫人於皇太子妃为姑侄，进见之制，议者互有不同。皇太子令曰： 纁雁之仪，既称合於二姓，酒食之会，亦有姻不失亲。若使榛栗腶脩，贽馈必举，副笄编珈，盛饰斯备，不应妇见之礼，独以亲阙。顷者敬进酏醴，已传妇事之则，而奉盘沃盥，不行侯服之家。是知繁省不同，质文异代。临城公夫人於妃既是姑侄，宜停省。 
北齐娉礼，第一品以下至三品，用玄三匹，纁二匹，束帛十匹，璧一，（四品以下皆无璧。）豹皮二。（六品以下至从九品用鹿皮。）锦采四十匹，二品三十匹，三品二十匹。（四品杂采十六匹，五品十匹，六品七品五匹。）绢百四十匹，二品百二十匹，三品百匹。（六品以下至九品，递降二十匹。）羔羊一口，羊二口，犊二头，酒黍稷稻米麫各四斛。（四品五品犊一，酒黍以下各二斛。六品以下无犊，酒黍以下各一斛。）
议曰：上古人食禽兽之肉，而衣其皮毛，周氏尚文去质，玄衣纁裳，犹用皮为韠，所以制婚礼纳徵，用玄纁俪皮，充当时之所服耳。秦汉以降，衣服制度与三代殊，乃不合更以玄纁及皮为礼物也。又有用虎皮豹皮者，王彪之云 取威猛有斑彩 ，尤臆说也。（彪之当时有学知礼者。且妇人主中馈，妇道本柔顺，乃云取其威猛，何乃谬误。）人之常情，非今是古，不详古今之异制，礼数之从宜。今时俗用五色，信颇谓得礼之变也。或曰： 近代所以尚循玄纁俪皮之制，男女配合，教化大伦，示存古仪，务重其礼，安可舍弃，有类去羊。 答曰： 玄纁及皮，当时之要。详观三代制度，或沿或革不同，皆贵適时，并无虚事。岂今百王之末，毕循往古之仪？如三代制，天子诸侯至庶人，祭则立尸，秦汉则废。又天下列国，唯事征伐，志存於射，建侯择士，皆主於斯。秦汉以降，改制郡县，战争既息，射艺自轻，唯祀与戎，国之大事，今并岂要复旧制乎！其朝宗觐遇，行朝享礼毕，诸侯皆右肉袒於庙门之东，乃入门右，北面立、告听事，今岂须行此礼乎！宾礼甚重，两楹间有反爵之坫，筑土为之，今会客岂须置坫乎！又并安能复古道邪？略举数事，其馀可知也。何必纳徵犹重无用之物！徒称古礼，是乖从宜之旨。易曰 随时之义大矣哉 ！先圣之言，不可诬也。
大唐显庆四年十月诏： 天下嫁女受财，三品以上之家，不得过绢三百匹，四品五品不得过二百匹，六品七品不得过一百匹，八品以下不得过五十匹。皆充所嫁女资装等用，其夫家不得受陪门之财。 （李义府奏。）
太极元年十一月，左司郎中唐绍上表曰： 士庶亲迎之礼，备诸六礼，所以承宗庙，事舅姑，当须昏以为期，诘朝谒见。往者下俚庸鄙，时有障车，邀其酒食，以为戏乐。近日此风转盛，上及王公，乃广奏音乐，多集徒侣，遮拥道路，留滞淹时，邀致财物，动逾万计。遂使障车礼贶，过於聘财，歌舞喧譁，殊非助感，既亏名教，又蠹风猷。请一切禁断。 从之。
开元十九年四月，敕於京城置礼会院，属司农寺，其什物各令所司供。（院在崇仁坊南街。）
建中元年十一月，礼仪使颜真卿等奏： 郡县主见舅姑，请於礼会院过事。明日早，舅姑坐堂，行执笲之礼。其观华烛，伏以婚礼主敬，窃恐非宜。并请停障车下婿、卻扇等。行礼之夕，可以感思，至於声乐，窃恐非礼，并请禁断。相见仪制，近代设以毡帐，择地而置，此乃虏礼穹庐之制。合於堂室中置帐，请准礼施行。俗忌今时以子卯午酉年，谓之当梁年，其年娶妇，舅姑不相见，盖理无所据，亦请禁断。 并从之。
其制多因周礼，以三品以上，五品以上，六品以下为降杀，并如开元礼。
