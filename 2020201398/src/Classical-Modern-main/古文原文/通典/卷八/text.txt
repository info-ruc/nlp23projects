<strong>食货八</strong>
钱币上（周秦汉后汉晋）
货币之兴远矣，夏商以前，币为三品。（珠玉为上币，黄金为中币，白金为下币。白金为银。）太公立九府圜法。周景以母子相权。秦用黄金铜钱为上下二等。汉兴为八铢，或为荚钱，或作白金，或作赤仄，八铢五分，迭废迭用。王莽又设错刀金银龟贝凡数十品。公孙述始作铁钱。魏文帝穀帛相贸。刘备以一当百。孙权以一当千。理道陵夷，则有鹅眼、线环之别；王纲解纽，又有风飘、水浮之异。名目繁杂，不能遍举，缅徵损益，可略而言。原夫立钱之意，诚深诚远。凡万物不可以无其数，既有数，乃须设一物而主之。其金银则滞於为器为饰，穀帛又苦於荷担断裂，唯钱但可贸易流注，不住如泉。若穀帛为市，非独提挈断裂之弊，且难乎铢两分寸之用。历代钱货，五铢为中，一品独行，实臻其要。今钱虽微重於古之五铢，大小斤两，便於时矣。
太公既立之於周，退行之於齐，曰： 知开塞之术者，其取天下如化，是谓政之大端也。 又管仲曰： 三币握之，非有补於温饱也，舍之非有切於饥寒也，先王以守财物、以御人事而平天下也。命之曰衡，衡者，使物一高一下，不得有常，故与夺贫富，皆在君上，是以人戴君如日月，亲君若父母，用此道也。夫生殖众则国富而人安，农桑寡则人贫而国危。使物之重轻，由令之缓急。权制之术，实在乎钱，键其多门，利出一孔，摧抑浮浪，归趣农桑，可致时雍，跻於仁寿，岂止於富国强兵者哉！ （具轻重篇。）
其后言事者，或惜铜爱工，改作小钱，或重号其价，以求赢利，是皆昧经通之远旨，令盗铸滋甚，弃南亩日多，虽禁以严刑，死罪日报，不能止也。昔贤有云： 铜不布下，乃权归於上。 诚为笃论，固有国之切务，救弊之良算也。况当今人疲赋重，康俗济用，莫先於斯矣。（自昔言货币者，在於图史，无之，皆不达其要，唯汉贾生、国朝刘录事秩，颇详其旨。）
自神农列鄽於国，以聚货帛，日中为市，以交有无。虞夏商之币，金为三品，或黄或白，或赤或钱，或布或刀，或龟贝。（凡货金钱布帛之用，夏殷以前，其详靡记。）
周制：以商通货，以贾易物。太公又立九府圜法。（周官制太府、玉府、内府、外府、泉府、天府、职内、职币、职金，皆掌财币之官，故云九府。圜，谓均而通也。）黄金方寸，而重一斤。钱圜函方，（外圜而内孔方。）轻重以铢。（黄金以斤为名，钱以铢为重也。）布帛广二尺二寸为幅，长四丈为疋。故货宝於金，利於刀，流於泉，（流行如泉。）布於布，（布於民閒。）束於帛。（束，聚也。）
周景王时，患钱轻，将更铸大钱。（钱者金币之名，先曰泉，后曰钱。大於旧钱，其价重也。班固以为文曰宝货。唐注国语云： 径一寸二分，重十二铢，文曰大泉五十。 未详孰是，故两存焉。）大夫单旗曰： 不可。古者天降灾戾，（戾，恶气也。一曰：戾，至也。）於是乎量资币、权轻重以救民。民患轻，则为之作重币以行之，於是有母权子而行，民皆得焉。若不堪重，则多作轻而行之，亦不废重，於是乎有子权母而行，小大利之。（民患币重，则多作轻钱而行之，亦不废去重者，言重者行其贵，轻者行其贱。）今王废轻而作重，民失其资，能无匮乎。民若匮，王用将有所乏，乏将厚取於民，民不给，将有远志，（谓去其本居而散亡。）是离民也。且绝民用以实王府，犹塞川原为潢洿也，（原谓水泉之本。潢音黄，洿音乌。）竭亡日矣，王其图之。 弗听，卒铸大钱，文曰 宝货 ，肉好皆有周郭，（内郭为好，外郭为肉。韦昭曰： 肉，钱形也。好，孔也。 ）以劝农赡不足，百姓蒙利焉。（单旗虽有此言，王终自铸钱，果有便，故百姓蒙利。）
管子曰： 人君铸钱立币，人庶之通施也。（钱币无补於饥寒之用，人君所立，以均制财物，通交有无，使人之所求，各得其欲。）人有若干百千之数矣，然而人事不及、用不足者何？利有所藏也。（人事谓常费也。言人之所有多少，各随其分而自足。君上不能均调其事，则豪富并藏财货，专擅其利，是故人之常费不给，以致匮乏。）然则人君非能分并财利而调人事也，则君虽自为铸币而无已，乃使人下相役耳，恶能以为理乎？ （言人君若不能权其利门，制其轻重，虽铸币无限极而与人，徒使豪富侵夺贫弱，终不能致理也。恶音乌。）又曰： 汤七年旱，禹五年水，人之无〈米亶〉，（〈米亶〉，糜也。〈米亶〉，章延反。）有卖子者。汤以庄山之金铸币而赎人之无〈米亶〉卖子者，禹以历山之金铸币以救人之困。夫玉起於禺（音虞）氏，金起於汝汉，珠起於赤野。东西南北去周七八千里，水绝壤断，舟车不能通。为其途之远，其至之难，故讬用於其重。以珠玉为上币，以黄金为中币，以刀布为下币。三币，握之则非有补於暖也，食之则非有补於饱也，先王以守财物、以御人事而平天下也。是以命之曰衡。衡者，使物一高一下，不得有调也。 （若五穀与万物平，则人无其利。故设上中下之币而行轻重之术，使一高一下，乃可权制利门，悉归於上。）
楚庄王以为币轻，更以小为大，百姓不便，皆去其业。孙叔敖为相，市令言於相曰： 市乱，人莫安其处，行不定。 叔敖白於王，遂令复如故，而百姓乃安也。
荀卿曰： 北海则有走马吠犬焉，然而中国得而畜使之。南海则有羽翮齿革缯菁焉，然而中国得而赋之。东海则有紫蛤鱼盐焉，然而中国得而衣食之。西海则有皮革文纯焉，然而中国得而用之。故天之所覆，地之所载，财货流通，无不尽致其用，四海之内，若一家也。凡理，亡者使有，利者使阜，害者使亡，靡者使微。王之所宝者六，圣人能制议百姓，以辅相国家，则宝之；玉足以庇荫嘉穀，使无水旱之灾，则宝之；龟足以献臧否，则宝之；珠足以御火灾，则宝之；金足以御兵乱，则宝之；山林薮泽足以备财用，则宝之。 
秦一中国之币为二等，黄金以镒为名，上币。（二十两为镒。改周一斤之制，更以镒为金之名数。）铜钱质如周钱，文曰 半两 ，重如其文，为下币。（言钱之形质如周钱，唯文异耳。）而珠玉龟贝银锡之属，为器饰宝藏，不为币，然各随时而轻重无常。
汉兴，以为秦钱重难用，更令民铸荚钱。（如榆荚也。钱重铢，半径五分，文曰 汉兴 。）黄金一斤。（复周之制，更以斤名金。）
高后二年，行八铢。（秦钱文曰 半两 ，即八铢也。初，汉以其太重，更铸榆荚，人患太轻，至此复行八铢钱。）六年，行五分钱。（径五分，所谓荚钱。）
孝文五年，为钱益多而轻，乃更铸四铢钱，其文为 半两 。除盗铸钱令，使民放铸。贾谊谏曰： 法使天下公得顾租铸铜锡为钱，敢杂以铅铁为他巧者，其罪黥。（顾租，谓顾庸之直，或租其本。）然铸钱之情，非殽杂为巧则不可得赢，而殽之甚微，为利甚厚。（微谓精妙也。其术精妙，不可觉知，而得利甚厚，故令人轻犯之，奸不可止也。）夫事有召祸而法有起奸，今令细民操造币之势，（操，持也。）各隐屏而铸作，因欲禁其厚利微奸，虽黥罪日报，其势不止。（报，论也。）夫悬法以诱民，使入陷阱，孰积於此！曩禁铸钱，死罪积下；（下，报也。积累下报论之也。）今公铸钱，黥罪积下。为法若此，上何赖焉？（赖，利也，恃也。）又民用钱，郡县不同，或用轻钱，百加若干，（时钱重四铢，法钱百枚，当重一斤十六铢。轻则以钱足之若干枚，令满平也。若干，且设数之言也。干犹个，谓当如此个数耳。）或用重钱，平称不受。（用重钱，则平称有馀，不能受也。）法钱不立，（依法之钱也。）吏急而壹之乎，则大为烦苛而力不能胜；纵而弗呵乎，则市肆异用，钱文大乱。（呵，责怒也。）苟非其术，何乡而可哉！今农事弃捐而采铜者日蕃，释其耒耨，冶镕炊炭，（镕，形容也，谓作钱模也。）奸钱日多，五穀不为多。（言皆采铜铸钱，废其农业，故五穀不为多。）国知患此，吏议必曰禁之，禁之不得其术，其伤必大。令禁铸钱则钱必重，重则其利深，盗铸如云而起，弃市之罪又不足以禁矣。奸数不胜而法禁数溃，铜使之然也。故铜布於天下，则人铸钱者大抵必杂以铅铁，黥人日繁，一祸也。伪钱无止，钱用不信，人愈相疑，二祸也。采铜者弃其田畴，铸者捐其农事，五穀不为多，则邻於饥，三祸也。故不禁铸钱则钱常乱，黥罪日积，是陷阱也。且农事不为，有类为灾，故人铸钱不可不禁，四祸也。上禁铸钱，必以死罪。铸钱者禁，则钱必还重，则盗铸者起，则死罪又复积矣，其祸五也。故铜布於天下，其为祸博矣。今博祸可除，而七福可致也。何谓七福？上收铜勿令布，则民不铸钱，黥罪不积，一矣。伪钱不蕃，民不相疑，二矣。采铜铸作者反於耕田，三矣。铜毕归於上，上挟铜积以御轻重，（铜积谓多积铜。）钱轻则以术敛之，重则以术散之，货物必平，四矣。以作兵器，（古者以铜为兵也，秦销锋镝铸金人十二是也。）以假贵臣，多少有制，用别贵贱，五矣。以临万货，以调盈虚，以收奇羡，（奇，残馀。羡，饶溢。）则官富实而末民困，六矣。（末谓工商之业也。）制吾弃财，以与匈奴逐争其民，则敌必坏，七矣。（末业既困，农人敦本，仓廪实，布帛有馀，则招胡人，多来降附，故言制吾弃财也。弃财，谓可弃之财。逐，竞也。）今久退七福而行博祸，臣诚伤之。 上不听。是时，吴以诸侯即山铸钱，富埒天子，（埒，等也。所铸文字与四铢同，微重耳。）后卒叛逆。邓通，大夫也，以铸钱（文字秤两同四铢。）财过王者。故吴、邓钱布天下。
孝武帝有事於四夷，又徙平民七十万口於新秦中，用度广，出御府钱以赡不足，而冶铸或累万金，不佐公家之急。於是天子与公卿议，更造钱币以赡用，而摧浮淫并兼之徒。是时禁苑有白鹿而少府多银锡。自孝文更造四铢钱，至是岁四十馀年。从建元以来用少，县官往往即多铜山而铸钱，民閒亦盗铸，不可胜数，钱益多而轻，（铸钱者多，故钱轻，轻亦贱也。）物益少而贵。（民但铸钱，不作馀物故也。）有司言曰： 古者皮币，诸侯以聘享。金有三等，黄金为上，白金为中，赤金为下。今半两钱法重四铢，（文为半两，实重四铢。）而奸或盗磨钱质而取鋊，（民盗磨钱质而取鋊。鋊，铜屑也。磨钱漫面以取其屑，更以铸钱。西京黄图叙曰 民磨钱取屑 是也。鋊音浴。）钱益轻薄而物贵，则远方用币，烦费不省。 乃以白鹿皮方尺，缘以藻缋，（一作 紫缋 ，绣绘五采而为。）为皮币，直四十万。王侯宗室朝觐聘享必以皮币荐璧，然后得行。（管子曰： 桓公朝周，请天子号令诸侯，以石璧贺献。 此亦鹿皮银锡为币之义也。诸具轻重篇。）又造银锡为白金，（杂铸银锡以为白金。）以为天用莫如龙，地用莫如马，人用莫如龟。故白金三品，其一曰重八两，圜之，其文龙，名曰 白选 ，（或名 白撰 。）直三千。二曰以重差小，方之，其文马，直五百。（以半斤之重差为三品，此重六两，则下品重四两。）三曰复小，橢之，其文龟，直三百。（橢，圜而长。）令县官销半两钱，更铸三铢钱，文如其重。盗铸诸金钱罪皆死，而吏民之盗铸白金者不可胜数。有司言三铢钱轻，易奸诈，乃更请郡国铸五铢钱，周郭其下，令不可磨取鋊焉。（周匝为郭，文漫皆有。）自造白金、五铢钱后五岁，赦吏民之坐盗铸金钱死者数十万人，其不发觉相杀者不可胜计，赦自出者百馀万人。然不能半自出，天下大抵无虑皆铸金钱矣。（抵，归也。大归犹言大凡也。无虑亦谓大率无小计虑也。）犯法者众，吏不能尽诛，於是遣博士褚大、徐偃等分行郡国，举并兼之徒、守相为利者劾之。（时张汤用事。初，帝既与汤造白鹿皮币，以问大司农颜异，对曰： 今王侯朝贺以苍璧，直数千，而皮荐反四十万，本末不相称。 上不悦。会有人告异以他议事，下汤理异。异与客语，客语初令下有不便者，异不应，微反唇。汤奏异见令不便，不入言而腹诽，遂诛。）於是公卿大夫多谄谀取容。郡国多奸铸钱，钱多轻，而公卿请令京师铸官赤仄，（以赤铜为其郭。今钱见有赤侧者，不知作法云何。）一当五，赋官用非赤仄不得行。（充赋及给官用，皆令以赤侧。）白金稍贱，民不宝用，县官以令禁之，无益，岁馀终废不行。其后二岁，赤仄钱贱，民巧法用之，不便，又废。於是悉禁郡国无铸钱，专令上林三官铸，钱既多，而令天下非三官钱不得行。（汉武帝元鼎二年，初置水衡都尉，掌上林苑，属官有上林均输，锺官，办铜令，然则上林三官，其是此三令乎？）诸郡国前所铸钱皆废销之，输入其铜三官。而民之铸钱益少，计其费不能相当，唯真工大奸乃盗为之。
宣帝时，贡禹言： 铸钱采铜，一岁十万人不耕，民坐盗铸陷刑者多。富人藏钱满室，犹无厌足。民心动摇，弃本逐末，耕者不能半，奸邪不可禁，原起於钱。疾其末者绝其本，宜罢采珠玉金银铸钱之官，毋复以为币，除其贩卖租铢之律。（租铢，谓计其卖物价，平其锱铢而收租也。）租税禄赐皆以布帛及穀，使百姓壹意农桑。 议者以为交易待钱，布帛不可尺寸分裂，禹议亦寝。
自孝武元狩五年三官初铸五铢钱，至平帝元始中，成钱二百八十亿万馀云。
王莽居摄，变汉制，以周钱有子母相权，於是始造大钱，径一寸二分，重十二铢，文曰 大钱五十 。又造契刀、错刀。契刀，环如大钱，身形如刀，长二寸，文曰 契刀五百 。错刀，以黄金错，其文曰 一刀直五千 。（此钱今并尚在，形质及文与汉书相合，无差错也。）与五铢钱凡四品，并行。
莽即真，以为书 刘 字有金刀，乃罢错刀、契刀及五铢钱，而更作金、银、龟、贝、钱、布之品，名曰 宝货 。小钱，径六分，重一铢，文曰 小钱直一 。次七分，三铢，曰 么钱一十 。（么，小也。）次八分，五铢，曰 幼钱二十 。次九分，七铢，曰 中钱三十 。次一寸，九铢，曰 壮钱四十 。因前 大钱五十 ，是为钱货六品。直各如其文。黄金重一斤，直钱万。朱提银重八两为一流，直一千五百八十。（朱提，县名，属犍为，出善银。朱音殊，提音上支反。）他银一流直千。是为银货二品。元龟岠冉长尺二寸，（冉，龟甲缘也。岠，至也。度背两边缘尺二寸也。）直二千一百六十，为大贝十朋。（两贝为朋。朋直二百一十六，元龟十朋，故二千一百六十。）公龟九寸，直五百，为壮贝十朋。侯龟七寸以上，直三百，为么贝十朋。子龟五寸以上，直百，为小贝十朋。是为龟宝四品。大贝四寸八分以上，二枚为一朋，直二百一十六。壮贝三寸六分以上，二枚为一朋，直五十。么贝二寸四分以上，二枚为一朋，直三十。小贝寸二分以上，二枚为一朋，直十。不盈寸二分，漏度不得为朋，率枚直钱三。是为贝货五品。大布、次布、第布、壮布、中布、差布、厚布、幼布、么布、小布。小布长寸五分，重十五铢，文曰 小布一百 。自小布以上，各相长一分，相重一铢，文各为其布名，直各加一百。上至大布，长二寸四分，重一两，而直千钱矣。是为布货十品。（布亦钱。）凡宝货五物，六名，二十八品。铸作钱布，皆用铜，殽以链锡，（许慎云： 链，铜属也。 然则以链及锡杂铜而为钱也。链音连。）文质周郭放汉五铢钱云。（放，依。）其金银与他物杂，色不纯好，龟不盈五寸，贝不盈六分，皆不得为宝货。元龟为蔡，非四民所得居，有者入太卜受直。
其后百姓愦乱，其货不行，民私以五铢钱市买，莽患之，下诏 敢挟五铢钱者为惑众，投诸四裔 。於是农商失业，食货俱废，民涕泣於市道。坐卖买田宅奴婢、铸钱抵罪者，自公卿大夫至庶人不可称数。莽知民愁，迺但行小钱直一与大钱五十，二品并行，龟贝布属遂废。
莽天凤元年，复申下金银龟贝之货，颇增减其价直，而罢大小钱。改作货布，长二寸五分，广一寸，首长八分有奇，广八分，其圆好径二分半，足枝长八分，閒广二分，其文右曰 货 ，左曰 布 ，重二十五铢，直货泉二十五。货泉径一寸，重五铢，文右曰 货 ，左曰 泉 ，枚直一。与货布二品并行。又以大钱行久，罢之，恐民挟不止，迺令民且独行大钱，与新货泉俱枚直一，并行，尽六年，毋得复挟大钱矣。每壹易钱，民用破业而大陷刑。莽以私铸钱死及非沮宝货投四裔、犯法者多，不可胜行，迺更轻其法：私铸作泉布者，与妻子没为官奴婢；吏及比伍知而不举告，与同罪；（比音频未反。）非沮宝货，民罚作一岁，吏免官。犯者愈众，及五人相坐皆没入，郡国槛车铁璅，传送长安锺官，（锺官，主铸钱者。）愁苦死者十六七。
汉钱旧用五铢，自王莽改革，百姓皆不便之。及公孙述废铜钱，置铁官铸铁钱，百姓货币不行。（皇甫谧高士传曰：郭泰过史弼，送迎辄再屈腰，泰一传揖而去。弼门人怪而问之，弼曰： 铁钱也，故以二当一耳。 ）时童谣曰： 黄牛白腹，五铢当复。 好事者窃言： 王莽称黄，述欲继之，故称白腹，五铢汉货，言汉当复并天下。 
后汉光武除王莽货泉。自莽乱后，货币杂用布帛金粟。建武十六年，马援上书曰： 富国之本，在於食货，宜如旧铸五铢钱。 帝从之，於是复铸五铢钱，天下以为便。
及章帝时，穀价贵，县官经用不足，朝廷忧之。尚书张林言： 今非但穀贵，百物皆贵，此钱贱故尔。宜令天下悉以布帛为租，市买皆用之，封钱勿出，如此则百物皆贱矣。 帝用其言，少时复止。
和帝时，有上书言，人以货轻钱薄，故致贫困，宜改铸大钱。事下四府群僚及太学能言之士。孝廉刘陶上议曰： 当今之忧，不在於货，在乎民饥。盖民可百年无货，不可一朝有饥，故食为至急也。议者不达农殖之本，多言铸冶之便，或欲因缘行诈以贾国利，国利将尽，取者争竞，造铸之端，於是乎生。盖万人铸之，一人夺之，犹不能给，况今一人铸之，则万人夺之乎！夫欲民殷财阜，要在止役禁夺，则百姓不劳而足。陛下欲铸钱齐货以救其弊，此犹养鱼沸鼎之中，栖鸟烈火之上。 帝竟不铸钱。
及灵帝作五铢钱，而有四出道，连於边缘，有识者尤之曰： 岂非京师破坏，此四出散於四方乎？ 
至董卓焚宫室，乃劫銮驾，西幸长安，悉坏五铢钱，更铸小钱，大五分。尽取洛阳及长安铜人飞廉之属充鼓铸。其钱无轮郭文章，不便时人，由是货轻而物贵，穀一斛至钱数百万。
曹公为相，於是罢之，还用五铢。是时不铸钱既久，货本不多，又更无增益，故穀贱而已。
魏文帝黄初二年，罢五铢钱，使百姓以穀帛为市买。至明帝代，钱废穀用既久，人閒巧伪渐多，竞湿穀以要利，作薄绢以为市。虽处以严刑，而不能禁也。司马芝等举朝大议，以为用钱非徒丰国，亦所以省刑，今若更铸五铢，於事为便。帝乃更立五铢钱，至晋用之，不闻有所改创。（蜀先主刘备攻刘璋，与士众约： 若事定，府库百姓，孤无取焉。 及拔成都，士众皆舍干戈，赴诸库藏取宝物，军用不足，备甚忧之。西曹掾刘巴曰： 易耳，但当铸钱，一直百钱，平诸物价，令吏为官市。 备从之，数月之间，府库充实。文曰直百，亦有勒为五铢者，大小秤两如一焉。并径七分，重四铢。吴孙权嘉平五年，铸大钱，一当五百，文曰 大泉五百 ，径一寸三分，重十二铢。而使吏人输铜，计铸毕，设盗铸之科。赤乌元年，铸一当千大钱，径一寸四分，重十六铢。故吕蒙定荆州，孙权赐钱一亿。钱既太贵，但有空名，人閒患之。后权令曰： 往日铸大钱，云以广货，故听之。今闻人意不以为便，其省之，铸为器物，官勿复出也。私家有者，并以输藏，平畀其直，勿有所枉。 ）
晋元帝过江，用孙氏赤乌旧钱，轻重杂行。大者谓之比轮，中者谓之四文。吴兴沈充又铸小钱，谓之沈郎钱。钱既不多，由是稍贵。
孝武帝太元三年，诏曰： 钱，国之重宝，小人贪利，销坏无已，监司当以为意。广州夷人，宝贵铜鼓，而州境素不出铜，闻官私贾人皆贪比轮钱斤两差重，以入广州，货与夷人，铸败作鼓。其重为禁制，得者科罪。 
安帝元兴中，桓玄辅政，立议欲废钱用穀帛。孔琳之议曰： 洪范八政，货为食次，岂不以交易之所资，为用之至要者乎？若使百姓用力於为钱，则是妨为生之业，禁之可也。今农自务穀，工自务器，各肄其业，何尝致勤於钱。故圣王制无用之货，以通有用之财，既无毁败之费，又省运致之苦，此钱所以嗣功龟贝，历代不废者也。穀帛本充於衣食，今分以为货，则致损甚多。又劳毁於商贩之手，耗弃於割截之用，此之为弊，著於目前。故锺繇曰： 巧伪之人，竞湿穀以要利，制薄绢以充资。 魏代制以严刑，弗能禁也。是以司马芝以为用钱非徒丰国，亦所以省刑。钱之不用，由於兵乱积久，自致於废，有由而然，汉末是也。今既用而废之，则百姓顿亡其利。今计度天下之穀，以周天下之食，或仓库充溢，或粮靡斗储，以相资通，则贫者仰富，致之之道，实假於钱。一朝断之，便为弃物，是有钱无粮之人，皆坐而饥困，此断之又立弊也。且据今用钱之处不为贫，用穀之处不为富，又人习来久，革之怨惑。语曰： 利不百，不易业。 况又钱便於穀也。魏明帝时，钱废穀用，四十年矣。以不便於人，乃举朝大议，精才达政之士，莫不以宜复用钱，下无异情，朝无异论。彼尚舍穀帛而用钱，足以明穀帛之弊，著於已试也。代或谓魏氏不用钱久，积藏巨万，故欲行之，利公富国。斯殆不然。晋文取舅犯之谋，而先成季之信，以为虽有一时之勋，不如万代之益。於时名贤在列，君子盈朝，大谋天下之利害，将定经国之要术。若穀实便钱，义不昧当时之近利，而废永用之通业，断可知矣。斯实由困而思革，改而更张耳。近孝武之末，天下无事，时和年丰，百姓乐业，穀帛殷阜，几乎家给人足，验之事实，钱又不妨人也。愚谓救弊之术，无取於废钱。 朝议多同琳之，故玄议不行。（沈约曰： 人生所资，曰食与货，货以通币，食为人天。是以九棘播於农皇，十朋兴於上代。昔醇人未离，情嗜疏寡，奉生赡己，事有异同。一夫躬耕，则馀餐委室；疋妇务织，则兼衣被体。虽贸迁之道，通用济乏，龟贝之益，为功盖轻。而事有讹变，奸弊大起。昏作役苦，故穑人去而从商。商子事逸，末业流而浸广。泉币所通，非复始造之意也。於是竞收罕至之珍，远蓄未名之货。明珠翠羽，无足而驰；采罽文犀，飞不待翼。天下荡荡，咸以弃本为事。丰衍则同多稔之资，饥凶又减田家之蓄。钱虽盈尺，且不疗饥於尧年；贝或如山，信无救渴於汤代。其为疵病，亦已深矣。固宜一罢钱货，专用穀帛，使人知役生之路，非此莫由。夫千疋为货，事难於怀璧；万斛为市，未易於越乡。斯可使末伎自禁，游食知反。而年代推移，人兴事替，或库盈朽贯而高廪未充，或家有藏鏹而良畴罕辟。若事改一朝，废而莫用，交易所寄，朝夕无待。虽致乎要术，而非可卒行。先宜削华止伪，还醇返古，抵璧幽峰，捐珠清壑。然后驱一代之人，反耕桑之路，使缣粟羡溢，同於水火。既而荡涤圜法，销铸无遗，立制垂统，永传於后。比屋称仁，岂伊唐代。桓玄知其始而不觉其终，琳之睹其末而不统其本，岂虑开塞，将一往之谈可然乎。 前凉张轨太府参军索辅言於轨曰： 古以金贝皮币为货，息穀帛量度之耗。二汉制五铢钱，通易不滞。晋泰始中，河西荒废，遂不用钱。裂疋以为段数，缣布既坏，市易又难，徒坏女工，不任衣用，弊之甚也。今中州虽乱，此方全安，宜复五铢，以济通变之会。 轨纳之，立制准布用钱，钱遂大行，人赖其利。）
