<strong>礼四十沿革四十凶礼二</strong>
总论丧期
（虞殷周汉后汉魏晋东晋宋后魏后周隋大唐）
易云 古者丧期无数 。（贾公彦曰： 此黄帝时也。是其心丧终身者也。 ）
虞书称 三载，四海遏密八音 。（尧崩，舜谅闇三年，故称遏密八音。按唐虞虽行心丧，更三年为限，三王乃制丧服。）
殷高宗谅闇，三年不言。檀弓云： 子张问曰： 书云高宗三年不言，言乃讙。有诸？ （时人君无行三年之丧礼者，问有此欤，怪之也。讙，喜悦也。言乃喜悦，则民臣望其言久。）仲尼曰： 胡为其不然也！古者天子崩，王世子听於冢宰。  （冢宰，天官卿，贰王理事者也。三年之丧，使之听朝。）丧服四制曰： 王者莫不行此礼，何以独善之也？曰：高宗者，武丁。武丁者，殷之贤王也。继世即位而慈良於丧。当此之时，殷衰而复兴，礼废而复起，故善之。善之，故载之於书中而高之，故谓之高宗。 
周武王崩，成王十三而嗣立，周公居冢宰摄政。明年六月，既葬，周公冠成王而朝於祖，以见诸侯，祝雍作颂。又春秋，在丧，王曰 小童 ，公侯曰 子 ，既葬则无此称。此皆既葬除丧之证也。
汉文帝遗制，革三年之丧， 其令天下吏民，令到，出临三日，皆释服。（颜师古曰： 令谓此诏文。 ）殿中当临者，皆以旦夕各十五举音，礼毕罢。非旦夕临时，禁无得擅哭。服大红十五日，小红十四日，纤七日，释服。（服虔曰： 皆当言大功、小功布也。纤，细布衣也。 应劭曰： 凡三十六日而释服矣，此以日易月也。 晋灼曰： 汉书例以红为功。 师古曰： 红与功同。服、晋二说是也。此丧制者，文帝自率己意创而为之，非有取於周礼也，何为以日易月乎？三年之丧，其实二十七月，岂有三十六月之文！禫又无七月也。应氏既失之於前，而近代学者因循谬说，未之思也。 ）他不在令中者，皆以此令比类从事。（师古曰： 言此诏中无文者，皆以类比而行事。 ）布告天下，使明知朕意 。丧期之制，自后遵之不改。（宣帝地节四年诏： 今百姓或遭縗绖凶灾，而吏徭事，使不得葬，伤孝子之心。自今诸有大父母、父母丧者，勿徭事，使得收敛送终，尽其子道。 ）成帝时，丞相翟方进母终，既葬三十六日，除服视事，自以为身备汉相，不敢逾国典。然而原涉行父丧三年，名章天下；河閒惠王行母丧三年，诏书褒称，以为宗室仪表：是则丧制三年，能行者贵之矣。及平帝崩，王莽欲眩惑天下，示忠孝，使吏六百石已上，皆服丧三年。（莽母死，但服天子吊诸侯之服，一吊再会而已，令子新都侯宗服丧三年。及元后崩，莽反自服三年。颠倒奸谬若此。）
后汉郑玄云， 书云高宗谅闇，三年不言 ，又曰 然而曰言不文者，谓臣下也 ，注引孝经说云 言不文者指士人也 。
陈铄问：  高宗谅闇，三年不言，言乃讙 ，此则所言也。又丧大记云 既葬，与人立，君言王事，不言国事；大夫言公事，不言家事 。此天子诸侯俱有言矣。而独谓臣下上句云 言而后事行者杖而起 ，注云 谓卿大夫也 。孝经云 言不文指士人也 。义似不同，引之何明？ 赵商答曰： 三年之丧，天子诸侯不言而事成者，冢宰存也。虽亦有所言，但希耳。至於臣下，须言而辨，为可谓言，但不文耳。各有所施，不相妨也。言臣下时，所包者广。孝经云士人，注引之者，欲微见其小异，其大趣亦同也。 
安帝初，长吏多避事弃官，乃令：自非父母服，不得去职。是后吏又守职居官，不行三年丧服矣。建光元年，尚书孟布奏： 宜复如建武、永平故事，（谓光武、明帝时。）绝刺史二千石告宁及父母丧服。 又从之。至桓帝永兴二年，复令刺史、二千石行三年服。永寿二年，又使中常侍已下，行三年服。至延熹二年，又皆绝之。
魏武帝遗诏： 百官当临殿中者，十五举音。葬毕便除。 文帝崩，国内服三日。（蜀刘备，臣下发丧满三日，除服，至葬复如礼。此则魏蜀又异於汉也。吴孙权令诸有居任者遭三年之丧，皆须交代，犯者定大辟之科。又使代未至，不得告，告者抵罪。其后吴令孟仁闻丧辄去，陆逊陈其素行，得减死一等，自此遂减。）
晋武帝泰始元年诏： 诸将吏二千石已下遭三年丧者，听归终宁。庶人复除徭役。 二年，帝遵汉魏，改葬除服，（按文帝以魏咸熙二年八月辛卯崩，九月癸酉葬。武帝以十二月景寅受魏禅，改元泰始。）犹深衣素冠，降席彻膳。太宰司马孚等奏曰： 臣闻礼典，丰杀随时，期於足以兴化而已，故未得皆返上古也。陛下俯遵汉魏，素冠深衣，降席彻膳，虽武丁行之於殷代，未足以逾。方今荆蛮未殄，万机事殷，臣等以为宜割哀情以康时俗，敕御府太官，易服改膳如旧。 诏曰： 每念幽冥，不终苴绖，一朝便易此情於所天，相从已多。 孚等重奏： 干戈未戢，天下至众。陛下察愚款，以慰皇太后之心。 又诏： 重览奏议，益以悲割。三年之丧，自古达礼，不宜反覆，重伤其心。 遂以此礼终三年。后居太后之丧亦如之。
文帝之崩也，（皇太后王氏泰始四年三月戊子崩。）羊祜谓傅玄曰： 三年之丧，虽贵遂服，自天子达，而汉文毁礼伤义。今上至孝，有曾、闵之性，实行丧礼，除服何为。若因此兴先王之法，不亦善乎？ 玄曰： 汉文以末代浅薄，不能行国君之丧，故因而除。已数百年，一朝复古，恐难行也。 祜曰： 且使主上遂服，由为善乎？ 玄曰： 若主上不除，而臣下除，此谓但有父子，无复君臣，三纲之道亏矣。 习凿齿曰： 傅玄知无君臣之伤教，而不知无父子之为重。且汉废君臣之丧，不崇父子之服，况四海黎庶，莫不尽情於其亲，三纲之道，二服恒用於私室，而王者独尽废之，岂所以孝理天下乎？ 
仆射卢钦、尚书魏舒等奏： 谨按天子之与群臣，虽哀乐之情若一，其所居之宜实异，故礼不得同。虞书曰 三载遏密八音 ，至周公，乃称 殷之高宗谅闇，三年不言 。周景王有后、嗣子之丧，既葬除丧而乐。叔向讥之曰： 三年之丧，虽贵遂服，礼也。王虽不遂，燕乐已早，亦非礼也。 称高宗不云服丧三年，此释服心丧之文也。讥景王不议其丧，而议其燕乐已早，明既葬应除，而违谅闇之节也。尧崩，舜谅闇三年，故称遏密八音。由此言之，天子居丧，齐斩之制，既葬而除，谅闇以终，三年无改父道，听於冢宰。丧服已除，故更称不言之美，明不复寝苫枕块以荒大政也。 挚虞以为： 古者无事，故丧三年，非讫葬除心丧也。后代一日万机，故魏权制，晋氏加以心丧，非三年也。 杜元凯以为： 古者天子诸侯三年之丧，始同齐斩，既葬除服，谅闇以居，心丧终制，不与士庶同礼。汉氏承秦，率天下为天子终服三年。文帝见其不可久行，而不知古典，更以意制祥禫，除丧即吉。魏氏直以讫葬为节，嗣君皆不复谅闇终制。学者非之久矣，然竟不推究经传，考其行事，专谓王者三年之丧，当以縗麻终二十五月。嗣君苟若此，则天下群臣皆不得除。虽志在居笃，更逼而不行。至今嗣主皆从汉文轻典，由处制者非制也。 袁准曰： 周礼 太祝祔练祥，掌国事 。若无縗服，焉得祥？孔子曰： 三年之丧，天下之通丧也。 礼记曰： 父母之丧，无贵贱一也。 又云： 公之丧，大夫俟练，士卒哭而归。 此终丧縗麻之言也。春秋传曰： 三年之丧，虽贵遂服，礼也。 言虽贵，不得与贱者有异也。言服而不言丧，縗麻可知也。凡春秋传诸称除丧，皆因时宜耳。高宗信默，何以是心丧？ 
博士段畅重申杜元凯议曰： 尚书毋逸云 高宗亮阴，三年不言 。诸儒皆云 亮阴，默也 。唯郑玄独以亮闇为凶庐。今据诸儒为正，明高宗既卒哭，即位之后，除縗麻，躬行信默，听於冢宰，以终三年也。言即位，以明免丧之后，素服心丧，谓之谅闇。故杜议曰： 天子居丧，齐斩之情，菲杖绖带，当其遂服，葬而除服，谅闇以终三年也 。国语楚语及论语、礼记坊记（坊音防）丧服四制，皆说高宗之义，大体无异。唯尚书大传以谅闇为凶庐。盖东海伏生所说，郑玄之所依。博而考之，义既不通。据经所言，是唯天子居凶庐，岂合礼制？代俗皆谓大祥后禫时为谅闇。汉记称和熹邓皇后居母丧，缟素，不食肉，亦曰谅闇。此乃古今之通言，信默者为得之也。 范宣曰： 所以知谅闇为凶庐者，按礼，葬后柱楣，楣则梁也，明葬后居庐，所以为义。 畅曰： 昔武王崩，成王立，周公摄政，明年既葬，周公冠成王而朝於祖，以见诸侯。此天子卒哭除丧之证也。春秋在丧，王曰小童，公侯曰子，既葬则无此称。此除服证也。 范宣难曰： 礼，葬后饮食衣服，皆有降杀。设君臣之称，安得不异？ 畅曰： 春秋文八年秋八月，襄王崩。九年春，毛伯来求金。传曰： 不书王命，未葬也。  范宣曰： 礼既葬王，政入於国，即君名有渐，非一朝顿除除服之义。多引益惑耳。 畅引僖王崩未再周，惠王享晋、虢失礼，以名位不同，不议丧享，而讥公侯同礼。又享有笾豆之荐，聘则陈币太庙，授玉两楹。此闻乐不乐，食旨不甘，除服证也。范宣曰： 朝聘之礼，国有丧，皆有撤损，不与平同也。周礼掌客职 宾客有丧，唯刍稍之受 ，是明主人设飨是仪，有等级之品，客受刍稍，循情之事，是以往往有享文耳。且或有急尊王室，或有安卫社稷，事出无方，归於时宜，事讫反服，於礼何伤？於啐哜示仪，而信以为食旨，亦其昏矣。 畅引春秋僖七年闰月，惠王崩。九年夏，王使宰孔赐齐侯胙，曰 天子有事於文武 。以为王丧再周少五月，而犹事文武，明王者卒哭除丧，即位而祭庙矣，所谓烝尝禘於庙也。宣曰： 夫祭祀之礼，有正有变。所以然者，或时有所施，不必一也。祷类祈禡，岂一道乎？武王出祔以燎，岂是常郊耶？天地犹然，况宗庙乎？礼不墓祭，而尚祭乎毕。又不於宗庙，而祀在坶室。（坶音牧。郑玄云 牧野之室 。）且礼 去祧为坛，去坛为墠 ，而周公请命，告太王以下，而三坛同墠，此岂非变礼乎？当襄王之时，逼於王子带，不敢发丧，潜使告於齐。常有忧惧之色，故或为权礼於文武。告请之祀，非其常典，故云有事於文武，而不称禘祫於宗庙也。能究变正之义，始可与谈春秋耳。 段畅引经传，以为诸侯谅闇，申杜议云： 按春秋僖公九年，宋桓公卒，未葬，而襄公会诸侯，故曰子。凡在丧，王曰小童，公侯曰子。传发宋公，而因释王。在丧未葬，称在丧；葬讫卒哭，已除縗麻，故不复名在丧：此诸侯除服之证也。按礼记，诸侯元子既葬，见於天子，曰类见。将嗣父位，除丧见王，以受瑞命，由嗣而见，故曰类见。於是天子礼之太庙，赐以命服。此诸侯不以麻终三年之证也。杂记 麻者不绅，执玉不麻，麻不加於采 。诸侯既卒哭即位，则有聘享朝会之礼。既执玉服采，不宜复以服麻，故去縗麻，服缟素。缟素之制，可以杂於吉也。此除縗麻谅闇之文也。丧大记云： 君既葬，王政入於国，既卒哭而服王事。大夫、士既葬，公政入於家，既卒哭，弁绖带。金革之事无避也。 然则大夫士皆以縗麻终三年，故虽卒哭，称弁绖带，以服金革之事。诸侯以上，卒哭除縗麻谅闇，故特不言弁绖。此诸侯縗麻除之证也。又春秋鲁隐公元年： 天王使宰咺来归惠公仲子之赗。 左传曰： 赠死不及尸，吊生不及哀。 既卒哭，除服谅闇，此为免丧。免丧之后来吊，故曰 吊生不及哀 。此诸侯卒哭除縗之证也。文公元年： 天王使毛伯来锡公命。 公羊传曰： 命者何？加我服也。 贾逵以为 诸侯逾年即位，天子赐以命珪，合瑞为信也 。然则皆得行吉礼。文公元年： 公孙敖如齐。 左传曰： 穆伯如齐，始聘焉，礼也。凡君即位，卿出并聘，践修旧好，要结外援，好事邻国，以卫社稷也。 僖公之丧未三年，嫌於不可以接吉事，故传发明大义，以正诸侯之礼也。春秋襄公十五年冬十一月，晋侯周卒；十六年正月，葬晋悼公；三月，公会晋侯於湨梁。左传曰： 葬晋悼公，平公即位，改服修宫，烝於曲沃，与诸侯宴於温，使诸大夫舞，曰歌诗必类。 诸侯五月而葬，今晋悼三月便葬，遂合诸侯燕会，使大夫歌舞，皆非丧礼也。羊舌肸、祁奚、韩襄，皆晋之贤大夫也。平公尚幼，宰傅相之，命诸贤傅幼君而若此，盖继好继信，谋事补阙，礼之大者，故传其行事也。晋子墨縗绖征秦，遂墨縗以葬。书春秋时，卒哭之后，御军甚多，无縗墨文明其服也。弁绖金革，礼所权许，皆为救危亡者也。哀公五年秋九月，齐侯杵臼卒。六年，公羊传曰： 除景公之丧，诸大夫皆在朝。 又礼会於陈乞之家，明其皆免丧无复所制也。 
博士谢况议： 杜元凯注春秋左传云： 天子诸侯虽卒哭除丧，至於当其练祥之日，必设位而哭，明不复禫也。 且先朝故事，无有禫仪，盖君子行礼，不求变俗。而博士徐禅，意欲以来六月二十二三大祥，二十五六而禫。三日之中，衣服无异，而立二节，皆背先仪，又非简易之法也。忌日举哀，如昔成制。礼云： 除丧者卜其远日，避不怀也。 谓当择月末以还大祥，除四起缟冠，受以白〈巾臽〉，徙月复吉，不宜立异屡改也。仲尼曰： 三年之丧，二十五月而毕。哀痛未尽，思慕未忘，然服以是断者，岂不送死有已，复生有节也哉！ 又云 天地已易，四时已变，是以象之 ，而欲二十二三日除缟弁，二十五六日禫哭。礼玉藻曰： 缟冠素纰，既祥之冠也。 所谓大祥而素缟麻衣也。释禫之礼云，禫祭则黄衣玄冠矣。既祭乃服禫，朝服綅冠，逾月玄端以居，复平常焉。如士礼之条，又无禫哭也。且日时未改，忌月未过，便复常节，恐非天王情礼、大晋之典也。今无受禫之服，又无改易之祭，三日之间，哀乐未变，而立无名之哭，近背先帝画一之美，远违仲尼殊月之说。 
议曰：详按前仪，则礼经云 三年之丧，自天子达 。虽有其说，无闻服制。所引武王崩，既葬，成王冠；襄王崩，嗣王未再周，赐齐侯胙：皆可为明徵。当以万机至繁，百度须理，如同臣庶丧制，唯祀与戎多阙。汉文弥留之际，不详前代旧规，深虑大政之废，遂施易月之令。若俟同轨毕至，嗣君然后免丧，俗薄风浇，或生衅难。执古道者，则云齐斩三年；適权宜者，遂称以日易月。礼经虽云七月而葬，汉魏以降，多一两月内，山陵礼终。窀穸之期，不必七月；除服之制，止於反虞。鲁史足徵，可无致惑。庶情礼两得，政教无亏矣。
东晋康帝建元元年正月晦，成恭杜皇后周忌，有司奏，至尊周年应改服。诏曰： 君亲，名教之重也，权制出於近代耳。 於是素服如旧。（非汉魏之典。）
兴宁元年，章皇太妃薨，哀帝欲服重。江虨启： 先王制礼，应在緦麻服。 诏欲降周，虨又启： 厌屈私情，所以上严祖考。 於是制緦麻三月。
孝武太元中，崇德太后褚氏崩。后於帝为从嫂，或疑其服。博士徐藻议，以为： 资父事君而敬同。又，礼，其夫属父道者，妻皆母道。则夫属君道，妻亦后道矣。服后宜以资母之义。鲁讥逆祀，以明尊尊。今上躬奉康、穆、哀皇及靖后之祀，致敬同於所天。岂可敬之以君道，而服废於本亲？谓宜服齐縗期。 於是帝制周服。
安帝隆安四年，太后李氏崩。（李氏生孝武，即帝之祖母。）帝服齐縗三年，百寮疑所服。尚书左仆射何澄等议： 太皇太后名位允正，体同皇极，理制备尽，情礼合伸。春秋之义，母以子贵，既称夫人，礼服宜从正。故成风著夫人之号，文公服三年之丧。子於父之所生，体义情重。且礼，祖不厌孙，固宜遂服无屈，而缘情立制。嫌文不明，则宜从重，应同为祖母后齐縗周。永安皇后无服，但一举哀，百官亦一周。 诏可。於西堂设菰庐，神武门施凶门柏历。
宋武帝永初元年，黄门侍郎王准之议： 郑玄丧制，二十七月而终，学者云得礼。按晋初用王肃议，祥禫共月，遂以为制。江左以来，唯晋朝施用；缙绅之士，犹多遵郑义。宜使朝野一体。 诏可。
永初三年，武帝崩，萧太后制三年之服。
文帝元嘉十七年七月，元皇后崩。兼司徒给事中刘温持节监丧。神武门设凶门柏历至西上閤，皇太子於东宫崇正殿及永福省并设庐。诸皇子未有府第者，於西廨设庐。太子心丧三年。心丧有禫无禫，礼无成文，代或两行。皇太子心丧毕，诏使博议。有司奏： 丧礼有禫，以祥变有渐，不宜便除即吉，故其閒服以綅缟也。心丧已经十三月，大祥十五月，祥禫变除，礼毕馀情一周，不应复有再禫。宣下以为永制。 诏可。
后魏自道武及诸帝，悉依汉魏，既葬公除。
文帝太和十四年，祖母文明冯太后崩，将营山陵，安定王休等率百寮诣阙表曰： 臣等闻先王制礼，必随代变。三年之丧，虽自上古，中代以后，未之能行。陛下欲依上古，万机事殷，不可暂旷。三代以下，岂无至孝之君？皆以义存百姓，是以君丧即位，逾月而葬，葬而即吉。 诏曰： 自遭祸罚，恍惚如昨。山陵迁厝，所未忍闻。 十月，又表曰： 伏惟大行皇太后，明诰垂於典册。陛下虽欲终上达之礼，其如黎元何？ 诏曰： 仰寻遗旨，俯闻所奏，山陵可依典册，縗服情所未忍。 既葬，又表曰： 天下之至尊，莫尊於王业；皇极之至重，莫重於万机。今山陵告终，百礼咸毕，愿陛下愍亿兆之心，抑恩割哀，遵奉终制。谨依前式，求定练日，以备禫礼。 高闾曰： 君不除服於上，臣则释服於下，从服之义有违，为臣之道不足。縗麻朝政，吉凶事杂。 诏曰： 公卿所议，皆服终三旬；释縗袭吉，情实未忍。遂服三年，重违旨告。今将至周，一经忌日，情结差申。按礼，卒哭之后，将授服。於受日，庶人及小官皆令即吉。内职羽林中郎已下，虎贲郎已上，及外职五品以上无縗服者，素服以终三月；内职及外臣縗服者，变从练礼。外臣三月而除；诸王、三都驸马及内职，至来年三月晦朕之练也，除而即吉；侍臣，君服斯服，随朕所降。此虽夺式，推情即理，有贵贱之差，远近之别。 游明根曰： 圣慕深远，所奏已不蒙许，愿得逾年即吉。既历冬正，又近遗诏。 诏曰： 若不许朕縗服，则当除縗闇嘿，委政冢宰。二事之中，惟公卿所择。 东阳王丕曰： 臣与尉元，历事五帝。自圣代以来，大讳之后三月，必须迎神於西，禳恶於北，具行吉礼。 诏曰： 太尉国老，诚如所陈，恐是先朝万得一失，朕情未忍。 遂号恸，群官亦哭而辞出。壬午，诏： 公卿屡上启事，依据金册遗旨。朕仰惟恩重，不胜罔极之痛。今依既虞卒哭，克此月二十日授服，以葛易麻。既表縗服在上，公卿不得独释於下。故於朕之授变从练，以下复为节降。断度今古，以情制哀。但取遗旨速除之一节，便及变礼也。 
延昌四年正月，宣武帝崩於式乾殿。侍中、中书监、太子少傅崔光等奉迎太子於东宫，入自万岁门，至昭阳殿，哭踊久之。欲待明乃行即位之礼，太尉崔光曰： 天位不可暂旷，何待至明？ 光等请太子止哭，立於东序。于忠、元昭扶太子西面哭十数声，止。光奉册进玺绶，太子跪受，服皇帝衮冕之服，御太极前殿。光等降自西阶，夜直群臣立於庭中，北面稽首称万岁。
孝明帝神龟元年九月，尼高皇太后崩於瑶光寺。诏曰： 崇宪皇太后，德协坤仪，徽符月晷，万融一化，奄至遐崩。但朕幼集荼蓼，夙凭德训，乃戡虣定难，是赖深谋。夫礼沿情制，义循事立，可特为齐縗三月，以申追仰之心。 有司奏： 按旧事，皇太后崩仪，自复魄敛葬，百官哭临，其礼甚多。今尼太后既存委俗尊，凭居道法。凶事简速，不依配极之典；寺庭局狭，非容百官之位。但因葬日，衢路奉接，义成君臣，终始情礼，理无废绝。辄立仪如别。内外群臣，权改常服，单衣袤巾，奉迎之墓，列位哭拜，事讫而除。止在京师，更不宣下。 诏可。
后周武帝母叱奴太后崩，帝居倚庐，朝夕供一溢米。群臣表请，累旬乃止。及葬，帝袒跣陵所，行三年之制，五服内并依礼，斯近古无俦。
天元帝宣政元年，令天下遭父母丧，许终制。
隋制，皇帝本服大功以上亲及外祖父母、皇后父母、诸官正一品丧，帝不视事三日。本服五服内亲、百官正二品以上丧，并一举哀。太阳亏，国忌日，本服小功緦麻亲、百官三品以上丧，不视事一日。皇太后、皇后为本服五服内亲，一举哀。皇太子为本服五服内亲及东宫三师、三少、宫臣三品以上，一举哀。
大唐元陵遗制：其丧仪及山陵制度，务从俭约，并不以金银锦采饰。天下节度观察团练使、刺史等，并不须赴哀。祀祭之礼，亦从节俭。其天下人吏，敕到后，出临三日，皆释服。无禁婚娶、祠祀、酒肉。其宫殿中当临者，朝夕各十五举音。礼固从宜，丧不可久。皇帝宜三日听政，十三日小祥，二十五日大祥，二十七日而释服。皇帝本服周者，凡二朝哭而止。本服大功者，晡哭而止。本服小功以下，一举哀而止。
奔大丧（奔山陵附○周后汉魏晋东晋大唐）
周制，穀梁传云： 周人有丧，鲁人亦有丧，周人吊，鲁人不吊。周人曰： 固吾臣也，使人可也。 鲁人曰： 吾君也，亲之者也，使大夫则不可也。 故周人吊，鲁人不吊，以其下成康为未久。 （周道尚明，无愧於不往。）五经通义云： 凡奔丧，近者先闻先还，远者后闻后还。诸侯未葬，嗣子闻天子崩，不奔丧。王者制礼，缘人心而为之断文，孝子之恩，不忍去棺柩，故不使奔也。 
后汉许慎异义云： 按左氏说，诸侯，藩卫之臣，不得弃其封守。诸侯，千里之内奔，千里之外不奔。四方不可空虚，故遣大夫也。 郑玄駮云： 礼，天子於诸侯无服，诸侯为天子斩縗三年，是尊卑异者也。春秋文四年，夫人成风薨，王使荣叔来归唅且赗；又王使毛伯来会葬。传曰 礼也 。至叔孙得臣如京师，葬襄王，则传无言焉。天子於鲁既唅赗，又会葬，为得礼，是则鲁於天子，一大夫会葬而已，为不得礼可知矣。按昭三十年，晋侯去疾卒，秋葬晋顷公。传曰：郑游吉吊，且送葬。魏献子使士景伯诘之。其对辞有 灵王之丧，我先君简公在楚，我先大夫印段实往，敝邑之少卿也。王吏不讨，恤所无也 。晋人不能诘。岂非左氏诸侯奔天子之丧及会葬之明文也？ 
大鸿胪眭生（眭音虽）说： 诸侯逾年即位，乃奔天子丧。春秋之义，未逾年，君死，不成以人君礼。言王者未加其礼，故诸侯亦不得供其礼於王者，相报也。 许氏又按： 礼不得以私废公、卑废尊。如礼得奔丧，今以私丧废奔天子之丧，非也。又人臣之义，不得校计天子未加礼於我，亦执之不加礼也。眭生之说，非也。 郑玄按： 孝经 资於事父以事君 ，言能为人子，乃能为人臣也。服问 嗣子不为天子服 ，此则嫌欲速，不一於父也。丧服四制曰 门内之治恩掩义，门外之治义断恩 ，此言在父则为父，在君则为君也。春秋庄三十二年，子般卒，时父未葬也。子者，系於父之称也。言卒不言崩，未成君也。未成君犹系於父，则当从门内之治恩掩义。礼者在於所处。此何以私废公？何以卑废尊？ 
魏时礼官议奔丧礼，有除丧而后归哭於墓者，皆听哭於陵。尚书卢毓以礼言遂除者，谓有服者耳；无服者则不哭。王肃曰： 既言除丧，岂有服哉？虽除，始见坟，敛发袒绖，言除敛发袒绖耳。记曰： 朋友之墓，有宿草而不哭焉 ，明友未逾年，虽无服犹哭之，有天子之丧未逾时始奔赴而得不哭者乎？今虽权宜即吉，吾本三年之丧也，故三年之后，行禘祫之礼。又，远方吊贡表，皆宜通，若有禁，乃止，此不得与哭陵相妨害也。 又答难云： 前说遂除，谓除敛发袒绖耳，不谓今之奔者皆须敛发也。责以玄衣冠，又其所不能具，自可服深衣白帢也。 
晋惠帝崩，司徒左长史江统议奔赴山陵曰： 往者荡阴之役，群僚奔散，义兵既起，而不附从，主上旋宫，又不归罪。至於晏驾之日，山陵即安，而犹不到。自台郎御史以上，应受义责，加贬绝，注列黄纸，不得叙用。至於先有他故去职，或以丧疾免散，仍遇兵隐遁山泽者，宜与上牒异制。春秋传曰： 君子避内难，不避外难。 孙、宁之变，蘧瑗出关，陈力就列，不能者止，未足多责也。及至奔赴，不及在哀，致身后於山陵，故当从时宜以立褒贬，依王政而正准绳，不可偏抗古义以伤今实也。承诏书而制奔赴之期，以为分别远近，则典而不畅；检校险易，则密而不弘。故拟七月之典，以议今事。达官名问特通者，过期不到，宜依退免法，注列黄纸，三年乃得叙用。又自非盟主所授，而诸侯州伯所以用，故不得奔赴，宜与下牒同罚。春秋传曰 不以家事辞王事 ，此上之行乎下也。诸侯州伯辄留应赴之人，而令失节於王庭，坐於周官九代之法，应在犯令陵政之条，诸台平处，正其削黜。 
东晋成帝咸康中，恭皇后山陵，司徒西曹属王濛议立奔赴之制曰： 三代垂文，观时损益。今服教之地，远於古之九服，若守七月之断，远近一概者，违实，惧非通制。请王畿以外，南极五岭，非守见职，周年不至者，宜勒注黄纸，有爵土者削降。永嘉中，江统议不奔山陵，但三年不叙，於义为轻。今更立如牒。若方伯授用，虽未有王命，犹不与停散同。今见在官即吉之后去职，不及凶事，无所贬责。万里外以再周为限。自此以内，明依前牒，虽在父母丧，其责不异。 黄门郎徐众等駮濛云： 若如濛议，见在官者，已拘於制度，不得奔赴。至於既去，虽不及哀，臣子之情，何得不暂致身哉！臣谓丧纪虽过，去职者故宜还赴。 诏可。濛又申述前议曰： 丧纪有数，吉凶有断，岂可当於缟素既终而制无限之责哉！若除丧使奔，当以何服？素服叙哀，则在廷已吉，陵无哭礼；若玄冠致敬，宜曰朝谒，非奔丧之谓；若服外更立限断，则不知所准；若不计远近同服内，则立制漫而无断。 诏又付尚书左丞王彪之议，云： 昔太宁之难，奔赴无过三年之限。恭皇后不宜逾先制。礼，为君之母、妻，居处饮食衎尔。 君已除丧而后闻丧，不税 ，而责有奔，此臣所疑也。且宜一依濛所上。 诏曰： 今轻此制，於名教为不尽矣。今直以或者众致於此事，不必改先制，如濛所上施行。 
八年，成帝崩，尚书殷融上言： 司徒西曹属王濛以周年为限，不及者除名，付之乡论。臣以为夫名教兴於义厚，忠孝发於自然，不严而著，不肃而成者也。旧礼，国有大讳，外任不得离部，冗散之人，发哀公巷，初无课限有不奔之制。按永平初，先帝称宣帝遗诏，乃不得令子弟诣陵。唯荡阴奔赴，多不逮及，始为其制，以笃一时。顾观人情，未有肃媿，徒兴简默，正足以彰至道之不弘，表臣子之不义。宜遵前代，闻凶行丧三日而已。 诏曰： 孝慈起於自然，忠厚发於天成，若道不丧，岂有今弊。弊至醨薄，反之何期？况以今日之弊，而欲废准式於颓俗，求自仁於吾朝，其於理化也，无乃迂乎？ 融又重启，依王濛所上为条制。
康帝建元初，融又议定不应奔赴山陵： 据周鲁有丧，而鲁人不吊。孔子所答曾子，当谓国内卿大夫耳，非如今日见在方外者也。 尚书仆射顾和议： 按礼记曾子问： 父母之丧，既引及涂，闻君薨，如之何？ 穀梁传曰： 周人鲁人各有丧，周人吊，鲁人不吊。 周人虽有丧，遣人可也；鲁人当亲行事，故不吊也。 
大唐元陵仪注，诏问： 宗子在外州府，合赴京师不？ 所司奏曰： 按礼文 五庙之孙，祖庙未毁，虽为庶人，冠、娶妻必告，死必赴，练祥则告，不忘亲之义也 。又曰 四世而緦，服之穷也；五世袒免，杀同姓也；六世亲属竭矣 。又传云 天子七月而葬，同轨毕至 。据此，则宗子五等以上，不限远近，尽同奔赴山陵。 
未逾年天子崩诸侯薨议（后汉）
后汉安帝崩，立北乡侯，未逾年薨，以王礼葬。於春秋何义也？何休答曰： 春秋，未逾年，鲁君子野卒，降成君称卒，从大夫礼可也。 孝顺皇帝永和中，诏公卿、校尉、尚书曰： 昔者周公摄天子事，成王欲以公礼葬，天为动变，更以天子之礼，天即反风，岁即大熟。北乡王亲为天子，而以王礼葬，故天数灾异，宜加尊谥，列於昭穆。 群臣皆疑，谓当如常。司隶校尉周举议以为： 北乡本非正统，奸臣所授，立未逾载，年号未改。孔子作春秋，王子猛不称崩，鲁子野不书葬。昔周公有请命之功，太平之勋，故薨之日，天动威以彰其德，故成王以王者礼葬之，以应天命。北乡王无他功德，恐非所以应天消灾。北乡本侯也，已加王礼，於礼已崇，不宜追加尊谥。 诏从之。
天子为继兄弟统制服议（东晋）
东晋穆帝升平五年五月崩，皇太后令立琅琊王丕。（哀帝也。）仪曹郎王琨议： 今立之，於大行皇帝属则兄弟，凡奠祭之文，皆称哀嗣。斯盖所以仰参昭穆，自同继体，在兹一人，不以私害义，专以所后为正。今皇太后德训弘著，率母仪於内，主上既纂业承统，亦何得不述遵於礼。 尚书谢奉议： 夫帝位自以君道相承。至於昭穆之统，礼 兄弟不相为后 ，明义也。今应上继康帝，意谓不疑。此国之大事，将垂之来代。 仆射江虨（音斌）议： 兄弟不相为后，虽是旧说，而经无明据，此语不得施於王者。王者虽兄弟，既为君臣，则同父子。故鲁跻僖公，春秋所讥。左传曰： 子虽齐圣，不先父食。 闵公，弟也，而同於父；僖公，兄也，而齐於子。既明尊之道，不得复叙亲之本也。公羊传曰： 逆祀奈何？先祢而后祖。 穀梁传曰： 先亲后祖，逆祀也。君子不以亲亲害尊尊。 兄弟也由君臣而相后，三传之明义如此，则承继有叙，而上下洽通，於义为允。应继大行皇帝。 扬州刺史蓝田侯臣述议： 推宗立君，以为人极，上古风淳，必讬有道。洎乎后代，争乱渐兴，故继体相传，居正守位，以塞奔竞，非私其亲。或时有艰难，而嗣胤幼劣，故有立长。成皇帝深达帝道，不私亲爱，越授天伦，庙无毁迁，统业恒固。康皇帝既受命於成帝，宗庙社稷之重，已移於所授，主上宜为康皇嗣。 谢奉又议： 五帝之道，以天下为公，唯德与贤，不私其亲。逮殷周，则继代承业，虽百王迭建，而典谟不易，所以镇系人心，闲邪息乱。今大晋宗祀配天，成帝疾痛，皇嗣幼冲，深惟社稷，迁於康皇，轨同唐虞，高义大行。天祚不永，迁嗣本位。考之先典，求之人情，咸谓主上应继成帝。 太常臣夷等五人议曰： 夫大道之行，天下为公。成皇帝舍胤嫡之受，而授重天伦，道崇先代。康皇帝祗承明命，正统既移，至尊应继康帝嗣。 诏从述议。
天子不降服及降服议
魏田琼云： 天子不降其祖父母、曾祖父母、后、太子、嫡妇、姑姊妹嫁於二王后，皆如都人。按白虎通云： 天子绝周者何？示同丧於百姓，明不独亲其亲也。  （吴射慈云： 天子之子封为诸侯，天子皆不服也。 ）
天子为皇后父母服议（皇后为父服附○东晋宋陈后魏）
东晋王朔之问范甯云： 至尊为后之父有服不？意谓虽居尊位，亦当不以己尊而便降也。 甯答曰： 王者之於天下，与诸侯之於一国，义无以异。今谓粗可依准。 孝武太元元年正月，王镇军薨，按即后父也。克举哀而不成出，制服三日。仆射已下皆从服。
宋孝武孝建三年，有司奏： 义阳王师王偃丧逝，至尊为服緦麻三月，成服，仍即公除。至三月竟，未详当服除服与不？又皇后依朝制服心丧，行丧三十日公除。至祖葬日，临丧当著何服？又旧事，皇后心丧，服终除之日，更还著未公除时服，然后就除。未详今皇后除心制日，当依旧更服？为但释心制中所著布素而已？ 勒礼官详正。太学博士王膺之议： 尊卑殊制，轻重有级，五服虽同，降厌则异。礼，天子止降旁亲，外舅緦麻，本在服例，但縗绖不可以临朝飨，故有公除之议。虽释麻袭冕，尚有緦麻之制。愚谓至尊服三月既竟，犹宜除释。 又议： 吉凶异容，情礼相称。皇后一月之限虽过，二红之服已释，哀哀所极，莫深於尸柩，亲见之重，不可以无服。按礼，为兄弟既除丧，及其葬也，反服其服。轻丧虽除，犹畜縗以临葬，举轻明重，则其理可知也。愚谓王右光禄祖葬之日，皇后宜反齐縗。 又议： 丧礼即远，变除渐轻，情与日杀，服随时改。权礼既行，服制已变，岂容终制之日而更重服乎？按晋泰始二年，武帝以周除之月，欲反重服拜陵，朝议不遂。 太常丞朱膺之议： 凡云公除，非全除之称。今朝臣私服，亦有公除，犹自穷其本制。膺之云，晋武拜陵不遂反服，此是权制，既除縗麻，不可以重制耳，与公除不同。愚谓皇后除心制日，宜如旧反服未公除时服，以申创巨之情。 馀同膺之议。国子助教苏玮生议： 按三日成服即除，及皇后行丧三十日，礼无其文。若并谓之公除，则可粗相依准。凡诸公除之设，盖以王制夺礼。葬及祥除，皆宜反服。未有服之於前，不除於后。虽有齐斩重制，犹为功緦除丧。夫公除蹔夺，岂可遂以即吉邪？愚谓至尊三月服竟，故应准礼除释。皇后临祖及一周祥除，并宜反服齐縗。 尚书令、建平王宏议谓： 至尊緦制终，止举哀而已，不须释服。 馀同朱膺之议。大明二年，有司奏： 故光禄大夫王偃丧，依格皇后服周，心丧三年，应再周来二月晦。检元嘉十九年旧事，武康公主出適，二十五月心制终尽，从礼即吉。昔国哀再周，孝建二年二月，其月末，诸公主心制终，则应从吉。於时犹心禫素衣，二十七月乃除，二事不同。 领仪曹郎朱膺之议： 详寻礼文，心丧不应再禫，皇代考检，已为定制。元嘉季年，祸难深酷，圣心天至，丧纪过哀。是以出適公主，还同在室，即情变礼，非革旧章。今皇后二月晦，宜依元嘉十九年制，释素即吉，以为永准。 诏可。
陈文帝天嘉元年，尚书仪曹请今月晦皇太后服安吉君禫除仪注。沈洙谓： 至亲周断，加崇故再周，而再周之丧，断二十五月。但重服不可顿除，故变之以纤缟，创巨不可便愈，故称之以祥禫。禫者，淡也，所以渐祛至情。如父在为母、出嫡后之子，则屈降之以周。周而除服，无复縗麻，缘情有本同之义，许以心制。心制既无杖绖可除，不容复改玄綅。既是心忧，则无所更淡其心也。宜禫杖周者，十五月已有禫制。今申其免怀之感，正断以再周，止二十五月而已。所以宋元嘉立义，心丧以二十五月为限。大明中，王皇后父丧，又申明其制。按齐建元中，太子穆妃丧，亦同用此礼。惟王俭古今集记云，心制终二十七月，又为王逡所难。何佟之仪注用二十五月而除。按古循今，宜以再周二十五月为断。今皇太后於安吉君心丧之周，宜除於再周，无复心禫之礼。 诏可。
后魏神龟二年元会，高阳王雍以灵太后临朝，太上秦公丧制未毕，欲罢百戏丝竹之乐。清河王怿以为万国庆集，天子临享，宜应备设。太后访之於侍中崔光，光从雍所执。怿谓光曰： 宜以经典为证。 光据礼记 缟冠玄武，子姓之冠 ，父母有重丧，子不纯吉。安定公亲为外祖，又有师恩，太后不许公除，縗麻在体。正月朔日，还家哭临，至尊舆驾奉慰。礼云 朋友之墓，有宿草而不哭焉 ，是则朋友有周年之哀。子贡云，夫子丧颜回，若丧子而无服，丧子路亦然。颜回之丧，馈祥肉，夫子出受之，入弹琴而后食之。若子之丧，则容一周不举乐也。孔子曰既祥，五日弹琴，父母之丧也。是弟子丧夫子，若丧父而无服，心丧三年，由此而制。虽古义难追，比来发诏，每言师、祖之尊，是则一周之内，犹有馀哀。且礼，母有丧服，声之所闻，子不举乐。今太后更无别宫，嘉福去太极不为太远。鼓钟於宫，声闻於外，况在内密迩也。君之卿佐，是谓股肱，股肱或亏，何痛如之！智悼子之丧未葬，杜蕢所以谏晋平公也。今相国虽已安厝，才三月矣，陵坟未乾。怿以理证为然，乃从雍议。
