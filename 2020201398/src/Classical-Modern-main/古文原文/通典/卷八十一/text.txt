<strong>礼四十一沿革四十一凶礼三</strong>
天子为庶祖母持重服议（汉东晋宋）
汉文帝所生薄太后，以景帝前二年崩，天子朝臣并居重服。
东晋安帝崇安四年，太皇太后李氏崩。祠部郎徐广议： 左氏春秋母以子贵，成风称夫人，文公服三年之丧。凡子於父之所生，体尊义重。且礼，祖不厌孙，固宜遂服。若嫌礼文不存，则宜从重，同於为祖母后齐縗三年。百官一周。 广又寻按汉文所生薄太后亡，朝臣亦居重服。太常殷茂曰： 太皇太后名称虽尊，而据非正体，主上纂承宗祖，不宜持重。谓齐服为安。 徐野人云： 若以鲁侯所行失礼者，左传不见讥责，而汉代持服，与正嫡无异。殷太常所上服事，於礼中寻求，俱无明文。然仆之所言，专据春秋也。 车胤答云： 汉代皆服重。且大体已定，此当无复翻革耶！ 於是安帝服齐縗三年，百寮并服周。於西堂设菰庐，神武门施凶门柏历。
宋庾蔚之谓： 公羊明母以子贵者，明妾贵贱，若无嫡子，则妾之子为先立。又子既得立，则母随贵，岂谓可得与嫡同耶？成风称夫人，非礼之正，穀梁已自为通。小记云 大夫降其庶子，其孙不降其父 ，此谓凡庶子，故郑玄云 祖不厌孙 耳，非谓承祖之重而可得申其私服也。庶子为后，不得服其母，以废祭故也。则己卒，己子亦不得服庶祖母可知矣。小记言 妾子不代祭 ，穀梁传言 於子祭於孙止 ，此所明凡妾，非谓有加崇之礼者也。古今异礼，三代殊制。汉魏以来，既加庶以尊号徽旗章服，为天下小君，与嫡不异，故可得服重而庙祭，传祀六代耳，非古有其议也。 
天子立庶子为太子薨服议（晋宋）
晋惠帝愍怀太子以庶子立为太子，及薨，议疑上当服三年。司隶王堪议： 圣上统绪，无所他择，践祚之初，拜於南郊，告於天地，谒於祖庙，明皇储也。正体承重，岂复是过。 司隶从事王接议： 愍怀太子虽已建立，所谓传重而非正体者也。依丧服及郑氏说，制服不得与嫡同，应从庶例。天子诸侯不为庶子服，圣上於愍怀无服之丧。难者曰： 君父立之，与后所生同矣。焉有既为太子而复非嫡乎？ 答曰： 嫡庶定名，非建立所易。丧服，庶子为其母緦，不言嫡子为其妾母，而曰庶子为其母，许其为后，庶名犹存矣。  
宋庾蔚之谓： 王堪以为拜为太子，则全同嫡正。王接据庶子为后，为其母緦，庶名不去，故虽为太子，犹应与众子同，天子不为服。可谓两失其衷，尝试言之。按丧服传通经，长子三年，言以正体乎上，又将所传重。明二义兼足，乃得加至三年。今拜为太子，虽将所传重，而非正体，安得便同嫡正为之斩縗乎？既拜为太子，则是将所传重，宁得犹与众庶子同其无服乎？天子诸侯绝傍周。今拜庶子为太子，不容得以尊降之。既非正嫡，但无加崇耳。自宜伸其本服一周。庶子为后，不得全与嫡同，庶名何由得去？己服祖曾，与嫡不异，是与嫡同者也。祖曾为己服无加崇，是与嫡异者也。天子诸侯大夫不以尊降，又与众子不同矣。 
天子为母党服议（后汉魏宋）
后汉光武舅光禄大夫樊宏薨，帝亲临丧送葬。和熹邓太后新野君薨，时安帝服緦，百官素服。
魏太和六年四月，明帝有外祖母安成乡敬侯夫人之丧。（即甄后母也。）太常韩暨奏： 天子降周，为外祖母无服。 尚书奏： 汉旧事亡阙，无外祖制仪。三代异礼，可临毕，御还寝，明日反吉便膳。 尚书赵咨等奏： 哭敬侯夫人，张帷幕端门外之左。群臣位如朝。皇帝黑介帻，进贤冠，皂服。十五举声则罢。 诏问汉旧云何？散骑常侍缪袭奏： 后汉邓太后新野君薨时，安帝服緦，百官素服。安帝继和帝后，邓太后母即为外祖母也。但太后临朝，安帝自藩见援立故也。又按，后汉寿张恭侯樊宏以光禄大夫薨，宏即光武之舅也，亲临丧葬。准前代，宜尚书、侍中以下吊祭送葬。 博士乐详议： 周礼，王吊，弁绖，锡縗。礼有损益，今进贤冠，练单衣。 又诏： 当依周礼，无事更造。 （蜀谯周云： 天子、诸侯为外祖父小功，诸侯嫡子为母、妻及外祖父母、妻父母，皆如国人。旧说外祖父母，母族之正统；妻之父母，亦妻族之正统也。母、妻与己尊同，母、妻所不敢降，亦不降。 ）
宋庾蔚之谓： 礼，父所不服，子不敢服。嫡子为妻之父母服，则天子、诸侯亦服妻之父母可知也。妻之父母犹服，况母之父母乎！ 
天子吊大臣服议（周魏晋大唐）
周制，司服职： 掌王之吉凶衣服，王为三公六卿锡縗，为诸侯緦縗，为大夫士疑縗。其首服皆弁绖。 （君为臣服吊服。郑司农云： 锡，麻之滑易者，十五升去其半，有事其布，无事其缕也。緦亦十五升去其半，有事其缕，无事其布也。疑縗，十四升縗也。 郑玄谓： 无事其缕，哀在内也。无事其布，哀在外也。疑之言拟也，拟於吉。 ）
魏蒋济奏： 会丧不宜去冠。奏事者上言，前会故镇军朱铄丧，自卿以下皆去冠，以布巾帕额，使者、侍中、散骑则不。皆非旧法。夫冠成德之表，於服为尊。唯君亲之丧，小敛之前，与服罪之人去冠。其馀礼仪，虽齐縗之痛，有变无废。今为吊去冠，甚违礼意。 下博士评议。博士杜布议，以为： 论语曰： 羔裘玄冠不以吊。 故周人去玄冠代以素弁。汉去玄冠代以布巾，亦王者相变之仪，未必独非也。古礼野夫著巾，古者军礼韦弁冠，今者赤帻，此明转相变易，不可悉还反古。今宜因汉氏故事。又按汉仪注，诸侯王薨，天子遣使者往，皆言使者素服。又礼自天子下达於士，临殡敛之事，去玄冠，以素弁。君子临丧，必有哀素之心，是以去玄冠，代之以素。是以汉中兴，临丧之事与礼合。自是之后，或言临丧，使者常吉服布巾。以为使者亦宜去玄冠，代以布巾，示不纯吉。侍中、散骑诸会丧，亦宜去玄冠，代以布巾。 诏从布议。（吴射慈丧服图： 天子吊三公，弁绖锡縗。吊大夫士，皆弁绖疑縗。吊畿内诸侯，弁绖緦縗服。 ）
晋挚虞云： 凡使吊祭，同姓者，素冠帻，白练深衣，器用皆素。异姓者，服色器用皆不变。 
大唐之制，如开元礼。
天子为大臣及诸亲举哀议（后汉魏晋东晋大唐）
后汉明帝时，东海恭王薨，帝出幸津门亭发哀。
魏大司马曹真薨，王肃为举哀表云： 在礼，大臣之丧，天子临吊。诸侯之薨，又庭哭焉。同姓之臣，崇於异姓。自秦逮汉，多阙不修。暨光武颇遵其礼，於时群臣莫不竞劝。博士范升上疏称扬以为美。可依旧礼，为位而哭之，敦睦宗族。 於是帝幸城东，张帐而哭之。及锺太傅薨，又临吊焉。
晋武帝咸宁二年诏： 诸王公大臣薨，应三朝发哀者，逾月举乐；其一朝发哀者，三日不举乐。 按挚虞决疑注云： 国家为同姓王、公、妃、主发哀於东堂，为异姓公、侯、都督发哀於朝堂。 
东晋元帝姨广昌君丧，未葬，中丞熊远表云： 按礼 君於卿大夫，比葬不食肉，比卒哭不举乐 ，恻隐之心未忍行吉事故也。被尚书符，冬至后二日小会。臣以为广昌君丧殡日，圣恩垂悼。礼，大夫死，废一时之祭。祭犹可废，而况馀事。冬至唯可奉贺而已，未便小会。 诏以远表示贺循。循答云： 按古者君臣义重，虽以至尊之义，降而无服，三月之内犹锡縗以居，不接吉事。故春秋晋大夫智悼子未葬，平公作乐，杜蕢讥之。咸宁诏书，宜为定制。 
大唐之制，如开元仪。
国有大丧使者章服及不爵命议（魏晋）
魏晋故事： 问： 今以宗室为监公主丧使者，应著何服？ 卞搉答： 国有大丧，使者所服，礼无正文。事义相准，以为奉命监丧，宜服练素。 又问博士： 济北嗣子应袭封，今有大丧，为故应遣使者拜？ 卞搉答： 按春秋之义，国有丧，未葬，不爵大夫。自非有故不得已，皆须葬毕。  
天子诸侯之庶昆弟及妾子为母服议（汉晋）
汉戴德丧服变除曰： 天子诸侯之庶昆弟与大夫之庶子，为其母大功九月，哭泣饮食思慕犹三年。 
晋贺循丧服要记曰： 公之庶兄弟父卒为其母，大夫之庶子父在为母，皆大功九月。凡降服，既降，心丧如常月。又天子诸侯贱妾子为其母，厌於父，不得制縗粗之服，三月而葬，葬已而除，居处饮食言语，心丧三年。 刘智释疑曰： 凡屈不得服者，皆有心丧之礼。小功以下不税服，乃无心丧耳。 
公主服所生议（宋）
宋庾蔚之云： 公主为其母，应周。何以言之？在室有馀尊之厌，服不得过大功，故服母及兄弟，不得有异。既出则无厌，故为母得周。所以知既出则无厌者，礼，尊降、出降，亲疏不异，尊降唯不及其嫡耳。至於厌降，唯子而已。在室，父在为母周；既出，服母与父同。是故知既出则无厌也。又，正尊不报，礼之大例。而女子適人，父报以周，使其移重於夫族，推旁亲也。以此推之，出则无厌，理据益明。 
诸王子所生母嫁为慈母服议（晋宋）
晋谯王司马恬问范甯曰： 妾有二子而出嫁，君命他妾兼子为其母，所命妾今亡，子当有服不？ 答曰： 昔男子外有傅，内慈母。君命教子，何服之有。 恬自断云： 礼疑从重，笃至敬也。存同所生，没成路人，於情未可。今勒小功，长奉烝尝，以同子道。再周，乃参吉事。言制则不亏礼文，言情即不乖师资也。 徐邈云： 此庶子所生出嫁，受命为他妾子，便当始终如所生，其亲母则同出母耳。若用古礼，当练冠麻衣，既葬除之。 车胤云： 大夫为庶母慈己者，小功也。 
宋庾蔚之云： 母出，无相鞠养，便为无母，不必限其母亡。谯王所命，不为乖礼。此子自宜依慈母如母之服。按晋朝诸王用士礼，则应附父在为母之条。凡慈母以功勤致服，本无天属之爱，宁有心丧之文乎！ 
诸侯及公卿大夫为天子服议（周汉晋大唐）
周制，丧服斩縗章： 诸侯为天子，天子至尊也。 （马融曰： 天下所尊，故曰至尊也。 ）
汉戴德丧服变除云： 臣为君，笄纚，不徒跣，始死，深衣素冠，其馀与子为父同。 郑玄变除云： 臣为君，不笄纚，不徒跣。 
张祖高问： 士服天王云何？要记唯道大夫服君及家臣服大夫耳，不说士，恐有脱误。郑云 士服君亦斩縗 ，无明文，而杂记云： 士居垩室 ，此则士制周耶？士下吏服士，恐亦应同。 谢沈答曰： 朝廷之士服天王斩縗，礼之明文也。邑宰外任之士居垩室，制周。要记非脱误，是简略耳。 
晋尚书问： 天子崩，於今台书令史以上，为皆服斩縗之服不？ 博士卞搉、应琳议： 礼，命士以上皆服斩。台书令史，列职天朝，皆应服斩。 又问： 天子崩，令司州及河南郡吏出入导从，应易服制不？ 卞搉答： 礼，庶人在官者服齐縗三月。又，近臣服斩。导从出入，皆应从服。 又问： 服随君轻重，今司隶服斩，下吏服齐，为合礼意不？ 卞搉答： 凡臣从君，皆降一等。今之牧守，皆古诸侯，以礼相况，轻重宜矣。 又问： 礼，义服不从。今司隶为君斩縗，义服也，下吏为从不？每降一等，当谓君丧其亲者耳。古今行事复云何？ 搉答： 礼，庶人为国君齐。今则不服。然吏若都官从事，有职司於丧庭者，故宜依庶人在官义耳。义服不从，谓近臣服君斩服之縗，依降一等者之差耳。前称导从，指谓近臣。 
魏晋故事云： 又问： 诸二千石长吏见在京城，皆应制服不？ 博士卞搉、杨雍、应琳等上云： 礼，臣为君斩縗。自士以上见在官者，皆应制服。  
大唐元陵遗诏：天下人吏，敕到后，三日释服。（晋贺循云： 吏者，官长所署。 ）伏以公卿百寮，不同人吏，准礼，臣为君服斩縗三年。按高宗实录，昭陵臣下丧服，皆准汉文帝故事三十六日。又按高宗崩，服纪轻重，亦依太宗故事。中宗、睿宗时，臣下丧制，并所遵守。据礼及故事，今百官并合准遗诏二十七日释服。其小祥内，百官并无假日，每日平明，诣延英门，进名起居，不入正衙。至临时，赴西内，哭讫各归。至小祥日，去首绖，著布冠。其日早，集於西内哭。望日及大祥，又赴西内哭。大祥日，除縗冠杖等，服惨公服，至山陵时，卻服本縗服，事毕除之。
诸侯之大夫为天子服议（周汉东晋）
周制，丧服： 繐縗裳，牡麻绖，既葬除之。 （马融曰： 绖带从大功制度。小功言澡麻，是言牡麻，知从大功也。既葬除其服，天子七月葬，不言七月者，言同时而除也。 ）繐者小功之繐。（理其缕如小功而成布四升半。繐细其缕者，以恩轻也。升数少者，以服至尊也。凡布细而疏者谓之繐，今南阳有邓繐也。）繐縗四升有半，其冠八升。（此繐縗也。其服在小功之上，欲著其缕之精粗。升数在齐縗之中者，不敢以兄弟之服服至尊也。）诸侯之大夫为天子。传曰： 何以繐縗也？诸侯之大夫接见於天子。 （接犹会也。诸侯之大夫以时会见於天子而服之，则其士庶人不服可知。）
汉戴德云： 繐縗七月之服。诸侯之大夫，始闻天子之丧，白布深衣，十五升素冠，吉屦无絇，从诸侯哭於朝。张帷为次於官舍门外，别外内，食蔬食，有盐酪之和。凡再不食。既成服，服繐布縗裳，十一升白布冠，缨、缘皆十一升，带亦如之，一辟广三寸，偶结於前。绖用枲麻。首绖大四寸，百二十五分寸之七十六，右本在上，五分寸之三。七月而葬，葬已而除，受以朝服素冠。逾月复故。 
石渠礼曰：  诸侯之大夫为天子、大夫之臣为国君服何？ 戴圣对曰： 诸侯之大夫为天子当繐縗，既葬除之。以时接见於天子，故既葬除之。大夫之臣无接见之义，不当为国君也。 闻人通汉对曰： 大夫之臣，陪臣也，未闻其为国君也。 又问： 庶人尚有服，大夫臣食禄，反无服，何也？ 闻人通汉对曰： 记云 仕於家，出乡不与士齿 ，是庶人在官也，当从庶人之为国君三月服。 制曰： 从庶人服是也。 又问曰： 诸侯大夫以时接见天子，故服。今诸侯大夫臣，亦有时接见於诸侯不？ 圣对曰： 诸侯大夫臣，无接见诸侯义。诸侯有时使臣奉贺，乃非常也，不得为接见。至於大夫有年，献於君，君不见，亦非接见也。 侍郎臣临、待诏闻人通汉等皆以为有接见义。 （吴射慈云： 始闻丧，去吉冠，著素弁，十五升布深衣，从其君哭太庙阼阶下，袒絻即位，成踊，袭绖，吉屦无絇。张帷为次於其所舍，别内外，蔬食饮水，牡麻绖。至成服，服四升半繐布縗，缕裳细而疏，其冠八升，缨带中衣领袖缘亦如之。七月而除，受以朝服素冠。逾月复吉。 又徐整问射慈曰： 诸侯之大夫，时会见乎天子，故为繐縗七月，不知此大夫时以何事而得见也？若远国大夫在蕃荒服者，未尝及见天子，亦为服不？ 答曰： 诸侯之大夫，有出朝聘之事，会见天子，故言时会。虽未会见，犹服此服。士已下则无服。 ）
东晋简文帝崩，镇军府问参佐纲纪服。邵戩答曰： 礼，臣为君服，皆斩縗。大夫居庐，士居垩室。又礼，君之丧，诸达官之长杖。先儒以为，非达官谓官长所自除人在官者也。庶人在官服天子，与畿内之人同，齐縗三月。按参佐无除者，宜用此礼。又礼，诸侯之大夫会见天子者，为天子服繐縗七月。按今纲纪，虽或被除敕，犹古诸侯之卿命於天子比耳。见北面时君，无二君之道，宜依繐縗之制。其无除敕，又未尝会见，则宜无服。 
皇太后长公主及三夫人以下为天子服杖议
（魏晋东晋宋大唐）
魏晋故事： 问： 皇太后、三夫人以下皆服斩，诸长公主及诸君崇阳园循容服制之宜。 卞搉等议： 按礼，与诸侯为兄弟者服斩。依礼则公主宜服斩而不杖。礼，君夫人为长子三年，妾为君之嫡子与夫人同。则崇阳园循容宜三年。 又问： 太后及公主应杖不？ 卞搉、应琳议： 礼，为夫杖，自天子达，皇太后应杖明矣。妇为舅姑，礼无杖文，皇后不应杖也。君之丧，夫人、世妇在次则杖，即位则使人执之如礼。三夫人已下皆杖。  
东晋太元二十一年，孝武帝崩，李太后制三年之服。
宋永初三年，武帝崩，萧太后制三年之服也。
大唐天宝七载五月，宗正卿褒信王璆奏： 皇妹及女准礼出嫁后，各降本亲一等，今并降为第二等，臣以为执礼故亲，有亏恒典。伏请一切依服属等第为定，不在降服限，仍请永为恒式。 奉敕依。
诸王女孙女为天子服议（魏晋）
魏晋故事： 博士卞搉、应琳等议： 按礼，诸侯之夫人为天子，其服齐縗，本无服者也，犹从夫而同。今王始於大行皇帝本服周，以轻明重，依诸兄弟之义；所服至尊，疑当服重。王诸女，依诸侯兄弟礼，则应服斩也。孙女幼，未及於礼；若欲服，宜依诸侯之制。  
宗室童子为天子服制议（魏晋大唐）
魏晋故事曰：  皇子广陵王年十一，孙为祖服周，当为臣服？从本亲服？皇弟吴王年十，章郡王年七，又当倚庐，服成人礼，著何帻服？ 应琳议： 按礼丧服，诸侯为天子斩。今广陵王列土建国，古之诸侯，宜从臣例。又礼，童子不居庐，不杖不菲。广陵王未冠，吴王、章郡王卑幼，不应居庐。古但有冠无帻，汉始制帻，可如今服卷帻。  
大唐元陵之制，孙为祖齐縗周年，臣为君斩縗三年。今伏准遗诏，皇帝服十三日小祥，二十五日大祥，二十七日释服。臣下并从释服。皇孙既是齐縗周年服，礼 有嫡子无嫡孙 ，其服并合从皇帝十三日小祥，二十五日大祥，二十七日释服。释服后，以惨公服，至山陵时，卻服初齐縗服，事毕即吉服。
童子丧服议（周汉晋宋）
周丧服经曰： 童子唯当室緦。 （马融曰： 童子未成人也。 郑玄云： 童子，未冠之称。 室宗之嫡子。）杂记曰： 童子哭不偯，不踊不杖，不菲不庐。 （未成人者，不能备礼。当室则杖。）
汉戴德变除曰： 童子当室，谓十五至十九，为父后，持宗庙之重者。其服深衣，不裳，其馀与成人同。礼，不为未成人制服者，为用心不能一也。其能服者，亦不禁。縗绖不以制度，唯其所能胜。 
晋刘智释疑曰： 婴儿无知，然於其父母之丧，则以縗抱之。其馀亲，八岁则制服矣。七岁曰悼，过此有罪，则入於刑；可刑必致之於礼，故在下殇之年，为之制服。按小功章昆弟之殇，服昆之下殇，是以下殇之年则行服也。 （蜀谯周丧服图： 童子不降成人，小功亲以上皆服本亲之縗。童子不杖不庐，不絻不麻。当室者絻麻，十四已下不堪麻则不。 吴徐整问： 为姑姊长殇在大功，下殇在小功，为姊下殇已下絻。六七岁未成童子，为父母不杖不庐不菲，至重犹尚不备。今此何以越得为姊殇服，备大功小功之制乎？十七八尚可，恐六七岁儿未能称此縗麻。 射慈答： 六七岁虽未为童，其姊死，故宜著布深衣。 ）
宋庾蔚之谓： 马融以童子为未成人，郑玄以为未成人之称，并不明下至几岁。戴德以童子当室，十五至十九。谯周云 十四已下不堪麻，则不 。记云十五成童舞象耳，岂是经所云童子当室者耶？按礼称童子，参差不一，以事推之，则大小可知矣。愚谓当室与族人为礼，若是八岁以上及礼之人，以其当室，故令与成人同。昔射慈以为未八岁者，服其近属布深衣，或合礼意。 
皇后降服及不降服议（魏晋）
魏田琼云： 诸侯女嫁为天王后，降其旁亲一等，与出降为二等，为外亲尊不同则降。天子后为众子无服。何以明之？据大夫於庶子大功，其妻亦服大功，今天子诸侯於众子无服，后何缘独服之耶？ 
晋贺循云： 诸侯女以为天王后，以尊还降其族人。 （吴射慈云： 诸侯之女为天子后，为天王之亲服，随天王而降一等。诸侯之女为后，为其父母及昆弟为父后者服齐縗。其宗子亦不降。 徐整云： 诸侯女嫁为天王后，为外亲尊同，则如邦人为君之长子三年也。）
皇后为亲属举哀议（晋隋大唐）
晋褚太后为从弟举哀，博士王臻等议： 於至尊是族舅，虽不及举哀，可从太后举哀於朝堂。 又云： 太后前为褚卫军刘夫人举哀於式乾殿，至尊於朝堂，今宜依故事。 
尚书王彪之议： 若至尊自应举哀外族於朝堂，是也。自若不举哀，唯应从太后远出朝堂。未喻其礼，谓从举哀之礼，自中朝迄於中兴，朝廷已粗有常仪。至尊为内族於东堂举哀，则三省从临；为外族及大臣於朝堂举哀，则八座丞郎从临。至尊之奉太后，既率朝臣之仪，又尽家人之礼。二三情敬，实兼参臣子。今不应自举哀者，谓应从太后临於式乾殿，太后位西面东向，至尊位北面南向。 
隋制，皇太后、皇后为本服内亲及宾，一举哀。
大唐制，如开元礼。
为皇后大祥忌日临哭议（晋）
晋博士徐禅上恭皇后大祥忌日临哭事： 太学礼官谓至尊行先后之丧，亦同齐縗，今再周及忌日，无复祥变之事，谓不可躬行。臣按无经传明文，则不应出。若晦日东堂举哀，由朝廷参议，而事无指条。 
兼侍中徐众议： 按博士议，恭皇后再周，欲依三年之议，至尊东堂举哀，群臣诣陵哭。臣按礼为王后服，无三年之制。左传叔向云 王一岁而有三年之丧二焉 ，谓三年而后娶，达子之志耳。礼丧大记曰： 祥而外无哭者，禫而内无哭者。 文子之丧既除，越人来吊，受於庙门之外，垂涕洟而不哭，明丧既过无哭。礼不诣墓，而接於庙外。今后服既过，至尊无缘举哀，群臣不应诣陵而哭也。 
博士许翰等议： 按礼小记曰： 大功者主人之丧，有三年者，则必为之再祭。 郑玄曰： 有三年者，谓妻若子幼少也。 再祭谓练祥也。凡人子之生，必有天父地母之道，故记有君薨而生子之礼。今二皇子之育，虽在恭后崩后，於礼是为有三年子幼少者也，则必为之有二祥之祭。杜元凯云： 天子诸侯虽卒哭除服，其练祥日，必有位矣。 今皇子出承国蕃，故王后丧，诸侯卑，不得为主。夫丧无主，礼有正文，至尊统天承重，则为主在圣躬也。乃同先帝先后於考妣，哀礼终於今晦，吉禘始於来朔，非人臣之所主也。记云： 为王后周，服母之义。 虞书曰： 百姓如丧考妣，三载遏密。 恭后母育天下，臣子有丧妣之恩。古门人於师无服，心丧三年，祥日之哭，所以终哀，非服丧三年矣。今圣代不可守以循常之名例，当博纳同异，斟酌而用焉。 
皇后亲为皇后服议（晋宋）
晋国子博士王翼云： 按礼无明文，依准郑制齐縗。诸妇诚非五属，然缘成亲，夫属子道，则妻亦妇道矣，不得不制亲属之服。 
故孝后崩，庾家访服。博士王昆议： 五服之内，一同臣妾，宜准小君服周。 侍中高崧答以为，皆准五属为夫人周。祠部郎孔恢云： 庾家男女宜齐縗，庾家诸妇虽非五属女，今见在五属之内，亦服周。 护军江虨（音斌）云： 按贺公记，天子诸侯，五属之内，虽不服职为臣，皆服斩縗，为夫人则齐縗周。天子诸侯既同，后夫人亦不可得异，但文有详略耳。子侄服周，诸妇非复五属之例，谓当从降夫一等。 郑弥云： 诸妇宜从夫。若其夫自同人臣，妇亦宜同於臣之妻。与王后无准，虽欲宁戚，於大典有阙。 
宋庾蔚之谓： 与天子有服，既为之斩縗，与王后有服则宜齐縗周也。虽妇亦宜以有服为断，应如孔恢议。 
诸侯及公卿妻为皇后服议（晋宋）
晋孝武帝太元中，琅琊王纳妃，裁登车而定后凶祸至，即依在途遭丧，改服即位哭。徐邈以为有服，记有其证： 君为天子三年，夫人如外宗之为君。 又曰： 外宗为君夫人，犹内宗也。 （吴徐整问云： 经言为夫人、君，不道为其妻，然则公卿诸侯之妻，不为皇后服耶？ 射慈答云： 皇后，天下之母，则宜服周。礼，君命其夫，后夫人亦宜命其妇。其受命，则不宜无服。 ）
宋庾蔚之谓： 服问云： 君为天子三年，夫人如外宗之为君。 按郑玄注云： 外宗，君外亲之妇也。其夫与诸侯为兄弟，服斩，妻从服周。诸侯为天子服斩，夫人亦从服周。 按王肃注云： 外宗，外女之嫁於卿大夫者也，为君服周。 今郑、王虽小异，而同谓夫服君斩縗，故妻从服周耳。未闻王妃服后与不。杂记云： 外宗为君夫人，犹内宗也。 郑注： 皆谓嫁於国中者也。为君服斩縗，夫人齐縗，不敢以其亲服服至尊也。外宗谓姑姊妹之女、舅之女及从母，皆是也。内宗，五属之亲也。其无服而嫁於诸臣者，从为夫之君。 按先儒皆以有亲服之故，成以君臣之服。琅琊王妃者，是司马道子妻，於孝武定后，本娣姒小功之服。王者绝旁亲，故宜成以臣妾齐縗之周。 
蕃国臣为皇后服议（天子将吏为皇后附○晋宋）
晋恭皇后崩，时东海国臣弘据刺问礼官。太学博士谢诠按： 仪礼，诸侯之大夫为周王繐縗，至葬除，有正文。传曰： 诸侯之大夫，时接见於天子也。 至於周王后崩，无丧服之制。周王天下父，周后天下母，诸侯大夫宜服繐縗，称情为得。 又刺问云： 昔元、明二帝崩时，朝臣皆服斩縗，诸国臣繐縗七月。今朝臣既为皇后齐周，则国臣宜有差降，不得亦繐縗也。 谢诠答曰： 繐縗止於七月，故无降。错综记例，亦谓应有服，正疑於无降耳。按伯叔母与伯叔父，恩义有深浅，而服亦同齐。曾祖与宗子母、妻，服无差降。推此，则何必皆降乎，将以取节於既葬，故无等耶？ 
宋庾蔚之谓： 经但云诸侯大夫为天子，而不及后，则知於后无服也。若有服，则当连言。且传云 时接见乎天子 ，益知后不在其例矣。弘据引大夫之祭不成礼者，凡后之丧在其数，以明后必有服。蔚之按，记云： 士之所以异，緦不祭。 郑氏云 然则士不得成礼 ，诸侯之士亦不服天子及后，而亦不成礼。明不成礼不必为服，止以君有天王及后之丧，以宜随例哀致，故亦同废祭耳。 文明皇后及武元杨后崩，天下将吏发哀，三日止。
