<strong>礼四十三沿革四十三凶礼五</strong>
丧制之一
初丧
（终称附东周政衰，诸侯逾僣，或已削去周典。重遭秦皇焚书，旧制遂多荡灭。汉魏以降，儒者乃推士礼，制当时之仪耳。他皆类此。周汉魏）
周制，（天子之制，具大丧初崩卷。）国君、大夫疾病，外内皆扫。（疾困曰病。外内皆扫，为宾客来问疾。扫，悉报反。）彻悬。（声音动人，病者欲静也。凡乐器，天子宫悬，诸侯轩悬，大夫判悬，士特悬也。）寝东首於北牖下，（病者恒居北牖下也。）废床，彻亵衣，加新衣，体一人。（废，去也。人始生在地，去床，庶其生气反也。彻亵衣，则所加者新朝服矣。加朝服者，明其终於正也。体，手足也。四人持之，为其不能自屈伸也。）男女改服。（为宾客来问病。亦朝服也。）属纊以俟绝气。（纊，新绵也。易动摇，置口鼻之上以为候也。属音烛。）男子不死於妇人之手，妇人不死於男子之手。（君子重终，为其相亵。）士死於適（音的）室，幠（音呼）用敛衾。（適室，正室。疾音齐，故於正寝焉。疾时处北牖下，死而迁之当牖下，有床衽。幠，覆也。敛衾，大敛所用之衾。小敛衾当陈也。）君夫人卒於路寝，大夫代妇卒於適寝。内子未命，则死於下室，迁尸於寝。士之妻皆死於寝。（内子，卿之妻。下室，其燕处。）天子死曰崩，（崩者，自上颠坠之名。）诸侯曰薨，（薨，颠坏之声。）大夫曰卒，（卒，终也。君子曰终。）士曰不禄，（不禄，不终其禄。）庶人曰死。（死之言澌也。精神澌尽也。）死寇曰兵。（异於凡人，当飨录其后也。王肃曰： 兵，死也。 ）
汉石渠议： 闻人通汉问云： 记曰： 君赴於他国之君曰不禄，夫人曰寡小君不禄，大夫士或言卒死。 皆不能明。 戴圣对曰： 君死未葬曰不禄，既葬曰薨。 又问： 尸服卒者之上服。士曰不禄，言卒何也？ 圣又曰： 夫尸者，所以象神也。其言卒而不言不禄者，通贵贱尸之义也。 通汉对曰： 尸，象神也，故服其服。士曰不禄者，讳辞也。孝子讳死曰卒。  
五经通义云： 春秋说题辞曰： 大夫曰卒，精耀终也。卒之为言绝於邦也。士曰不禄，不禄为言削名章也。  
白虎通曰： 天子称崩何？别尊卑、异生死也。崩之为言忄崩然僵天下也。庶人曰死，魂魄去心，死之为言澌，精气穷也。 又曰： 人死谓之丧何？言其丧亡不复得见。不直言死称丧者，孝子之心不忍言也。 
魏明帝诏亭侯以上称薨： 夫爵命等级，贵贱之序，非徒偏制，盖礼关存亡。故诸侯大夫既终之称，以薨卒为别。今县乡亭侯不幸称卒，非也。礼，大夫虽食采不加爵。即县亭侯既受符策茅土，名曰列侯，非徒食采之比也。於通存亡之制，岂得同称卒耶？其亭侯以上，当改卒称薨。 
三府上事博士张敷等追议： 诸王公大将军县亭侯以上有爵土者，依诸侯礼皆称薨。关外侯无土、铜印，当古称卒。千石、六百石下至二百石，皆诣台受拜，与古士受命同，依礼称不禄。 高堂崇议： 诸侯曰薨，亦取陨坠之声也。礼，王者之后公及王之上公九命为二伯者，侯伯皆执珪，子男及王之公皆执璧，其卒皆曰薨。今可使二王后公及诸国王执珪，大将军县亭侯有爵土者，车骑卫将军辟召掾属与三公俱执璧者，卒皆称薨。礼，大夫曰卒者，言陈力展志，功成事卒，无遗恨也。今太中大夫秩千石，谏议、中散大夫秩皆六百石，此正天子之大夫也；而使下与二百石同列称不禄，生为大夫，死贬从士，殆非先圣制礼之意也。云士不禄者，言士业未卒，不终其禄也。 
尚书曹访云： 官僚终卒，依礼各有制。至於其閒，令长以下，通言物故，不知物故之名本所依出。 高堂崇曰： 闻之先师，物，无也，故，事也，言无复能於事者也。 
复（始卒事位及奠讣告等附周大唐）
周制，司服供服。隶仆复於小寝、大寝。（小寝，高祖以下庙之寝。始祖曰大寝也。）夏采掌大丧以冕服复於太祖，以乘车建绥复於四郊。（求之王平生常所有事之处也。乘车，玉辂。於太庙，以冕服不出宫也。四郊以绥，出国门此行道也。郑司农云： 复谓始死招魂复魄也。 夏采，天子之官也。故以冕服。太祖，始祖之庙也。绥，以旄牛尾为之，缀於幢上，所谓注旄於竿首者也。王祀四郊，乘玉辂，建太常。今以之复，去其旒，异之於生也。）复曰 天子复矣 。（始死呼魄辞也。不呼名，臣不名君也。）告丧曰 天王登遐 。（告，赴也。登，上也。遐，已也。上已者，若言仙去。）诸侯大夫复，其有林麓则虞人设阶，无林麓则狄人设阶。（复者，招魂复魄也。阶，所乘以升屋者也。虞人，主林麓之官也。狄人，乐吏之贱者也。阶，梯也，簨虡之类。）诸侯小臣复，复者朝服，君以衮，夫人以阙狄，大夫以玄赪，代妇以襢衣，士以爵弁，士妻以褖衣。复者以簪裳於衣，左荷之，扱领於带。皆升自前东荣，中屋履危，北面，招以衣，三号曰： 皋！某复！ 卷衣投於前，司服受之用箧，升自阼阶，以衣尸。（小臣，君之近臣也。朝服而复，所以事君之衣也。复用死者之祭服，以其求神也。君以衮，谓上公也。夫人以屈狄，互言之耳。上公用衮，则夫人用袆衣，侯伯用鷩，其夫人用褕狄；子男以毳，其夫人乃用屈狄矣。赪，赤也。玄衣赤裳，所谓卿大夫自玄冕而下之服也。其妇亦以襢衣。杂记云： 内子以鞠衣，褒衣素沙。下大夫以襢衣。其馀如士。 注云： 内子，卿之適妻也。下大夫，谓下大夫之妻也。 荣，屋翼也。升东荣者，谓卿大夫士也。天子诸侯言东霤。危，栋上也。号，若云 皋某复 也。北面，招求诸幽之义。皋，长声也。某，死者之名也。复，反也。司服以箧待衣於堂前。衣尸者，覆之，若得魂魄然。）复者降自西北荣。（不由前降，不以虚反也。降，因彻屋西北之厞，若云此室凶，不可居。然其薪，用爨沐。）其为宾，则公馆复，私馆不复。（私馆，卿大夫之家也。不於之复，为主人之恶。）其在野，则升其乘车之左毂而复。（左毂，象屋东荣。）凡复衣，不以衣尸，不以敛。（不以衣尸，谓不以袭也。复者庶其生也，若以其衣袭敛，是用生施死，於义相反。）妇人复，不以袡。（袡，嫁时上服，非事鬼神之衣也。）凡复，男子称名，妇称字。（妇人不以名行。）复，尽爱之道也，有祷祠之心焉。（复谓招魂。且分祷五祀，庶几其精气之反。）望反诸幽，求诸鬼神之道也。（鬼神处幽闇，望其从鬼神所来。）北面，求诸幽之义也。（向其所从来也。礼，复者升屋北面。）唯哭先复，复而后行死事。（气绝则哭，哭而复，复而不苏，可以为死事矣。）
始卒，主人啼，兄弟哭，妇人哭踊。（悲哀有深浅也。若婴儿中路失母，能勿啼乎。）既迁尸於床，幠用敛衾，去死衣。小臣楔齿用角柶，缀足用燕几，校在南，御者坐持之。（缀，拘也。为将屦，恐其辟戾也。校，胫也。尸南首，几胫在南以拘足，则不得辟戾矣。床谓所设之床笫当牖者。去死衣，病时所加新衣及复衣也。去之以俟沐浴也。楔齿，为将唅，恐其口闭急也。）奠脯醢醴酒，升自阼阶，奠於尸东。即床而奠，当腢，（五口反，又五侯反。）用吉器，若醴若酒，无巾柶。（鬼神无象，设奠以冯依也。腢，肩头也。用吉器，器未变也。）檀弓云： 始死之奠，其馀阁也与？ （不容改新也。阁，庋藏食物处。凡丧奠之礼，始死未设黍稷，为死者不食粮故也。士即日而袭，其奠不易。大夫以上则明日而袭，是经宿奠也。自始死至虞，凡奠皆经宿，明日而彻，为凭神故也。）帷堂。（事小讫也。）
乃讣於君。主人西阶东，南面命讣者，拜送。曰 君之臣某死 。（讣，告也。臣死，其子使人至君所告之。檀弓云： 父兄命赴者。 注云： 谓大夫以上也。士，主人亲命之。 ）父、母、妻、长子，曰 君之臣某之某死 。（此臣於其家丧所主者。）君讣於他国之君，曰 寡君不禄，敢告於执事 。大夫讣於同国，敌者曰 某不禄 。讣於士，亦曰 某不禄 。讣於他国之君，曰 君之外臣寡大夫某死 。讣於敌者，曰 吾子之外私寡大夫某不禄，使某至 。讣於士，亦曰 吾子之外私寡大夫某不禄，使某至 。士讣於同国大夫，曰 某死。 讣於士，亦曰 某死。 讣於他国之君，曰 君之外臣某死。 讣於大夫，曰 吾子之外私某死 。讣於士，亦曰 吾子之外私某死。 
既正尸，诸侯之丧子入坐於东方；卿大夫父兄子姓立於东方；有司庶士哭於堂下，北面；夫人坐於西方；内命妇姑姊妹子姓立於西方；外命妇率外宗哭於堂上；北面。（正尸者，谓迁尸牖下，南首也。子姓，谓众子孙也，姓之言生也。其男子立於主人后，女子立於夫人后。世妇为内命妇，卿大夫之妻为外命妇。外宗，姑姊妹之女也。）大夫之丧，主人坐於东方，主妇坐於西方。其有命夫命妇则坐，无则皆立。（命夫命妇来哭者，同宗父兄子姓，妇姑姊妹子姓也。凡此哭者，尊者坐，卑者立。）士之丧，主人坐於床东，众主人在其后，西面。妇人夹床，东面。（众主人，庶昆弟也。妇人谓妻妾子姓，亦嫡妻在前也。）亲者在室。（亲谓大功以上父兄姑姊妹子姓在此者。）室中唯主人主妇坐，兄弟有命夫命妇在焉亦坐。（别尊卑也。）众妇人户外，北面。众兄弟堂下，北面。（众妇人、众兄弟，小功以下者。众妇人谓姑姊妹及内外之亲也。）
大唐元陵仪注： 将复於太极殿内，高品五人皆常服，以大行皇帝衮冕服左荷之，升自前东霤，当屋履危，北面西上，三呼而止，以衣投於前；承之以箧，自阼阶入，以覆大行皇帝之上。复者彻殿西北厞，降自后西霤。其复衣不以袭敛，浴则去之。既复，乃设御床於殿内楹閒，去脚，舒单簟，置枕。迁大行皇帝於床，南首，以衣覆体，去死衣。楔齿用角柶，缀足以燕几，校在南。其殿内东西哭位，嗣皇帝以下舒草荐焉。奠用酒脯醢，器用吉器，如常仪。其告丧之礼：使至所在，集州县官及僧道、将吏、百姓等於州府门外，并素服，各以其方向京师重行序立。百姓在左，僧道在右。男子居前，妇人居后。立讫，使者立於官长之右，告云 上天降祸，大行皇帝，今月某日奄弃万国 。刺史以下抚膺哭踊，尽哀。止哭，使者又告云 大行皇帝有遗诏 。遂宣诏，讫，刺史以下又哭，十五举声。使者又告 皇帝伏准遗诏，以今月某日即位 。刺史以下再拜称万岁者三。百姓及州县佐史朝夕巷哭，各十五举声。三日释服。节度观察团练使、刺史并斩縗绖杖，诸文武官吏服斩縗，无绖杖。大小祥、释服，并准遗诏。其有敕书，使者宣告如常礼。 其三品以下仪制，并具开元礼。
天子诸侯大夫士吊哭议
（君遣使吊他国君附周汉后汉魏晋宋大唐）
周制，凡吊事，弁绖服。（弁绖者，如爵弁而素，加环绖也。弁师云： 王之弁绖，弁而加环绖。 ）天子之哭诸侯也，爵弁，纯衣。（服士之祭服以哭之，明为变也。天子至尊，不见尸柩，不吊服，麻不加於采。纯音侧其反。）或曰使有司哭之。（非也，哀戚之事，不可虚也。）为之不以乐食。（盖谓殡敛之间。）
诸侯使人吊他国之君，吊者即位於门西，东面。其介在其东南，北面西上，西於门。（宾立门外，不当门也。）主孤西面。（立阼阶之下也。）相者受命曰： 孤某使某请事。 客曰： 寡君使某，如何不淑。 （受命，受主人之命以出也。不言傧者，丧无接宾也。淑，善也。如何不善，言君痛之甚，使某吊也。）相者入告，出曰： 孤某须矣。 （称其君名者，君薨称子某，欲使人知嫡嗣也。须矣，不出迎也。）吊者入。主人升堂，西面。吊者升自西阶，东面，致命曰： 寡君闻君之丧，寡君使某，如何不淑。 子拜稽颡。吊者降出，反位。（子，孤子也。）
大夫、士之丧，既殡而君往焉，使人戒之。主人具殷奠之礼，俟於门外，见马首，先入门右。巫止於门外，祝代之先。君释采於门内。祝先升自阼阶，负墉南面。君即位於阼，小臣二人执戈立於前，二人立於后。（殷，犹大也。朝夕小奠，至月朔则大奠。君将来，则具大奠之礼以待之，荣君之来也。祝负墉南面，直君北，房户东也。小臣执戈先后君，君升而夹阶立。大夫殡即成服，成服则君亦成服锡縗而往吊之。）傧者进。（当赞主人也。始立门东，北面。）主人拜，稽颡。君称言，视祝而踊。主人踊。（称言，举所以来之辞也。视祝而踊，祝相君之礼，当节之也。）
诸侯吊，必皮弁锡縗。所吊虽已葬，主人必免。主人未丧服，则君亦不锡縗。（必免者，尊人君，为之变也。未丧服，未成服也，既殡成服矣。）
凡君使人吊，彻帷，主人迎於寝门外，见宾不哭，先入门右，北面。（使人，大夫、士也。礼，使人必以其爵。使者至，使人入将命，乃出迎之。寝门，内门也。彻帷，〈户去〉之也，事毕则下。〈户去〉音差据反。）吊者入，升自西阶，东面。主人进中庭，吊者致命。（主人不升，贱也。致命曰 寡君闻子之丧，使某如何不淑 也。）主人哭拜，稽颡，成踊。（稽颡，头触地。成踊，三者三。）宾出，主人拜送於外门外。
大夫之丧未小敛，为君命出。士之丧，於大夫，不当敛则出。（父母始死悲哀，非处尊不出也。出者，或至庭，或至门。）凡主人之出也，徒跣，扱衽，拊心，降自西阶。君吊，虽不当免时也，主人必免，不散麻。虽异国之君免也。亲者皆免。（不散麻者，自若绞垂之，为人君变，贬於大敛之前既启之后。亲者，大功以上也。）尸在室，有君命，众主人不出。（不二主人也。）
大夫之丧，大夫弁绖。（弁绖者，大夫锡縗相吊之服。如爵弁而素加环绖，曰弁绖也。）大夫吊，当事而至，则辞焉。（辞犹告也，傧者以主人有事告也。主人无事为大夫出也。）大夫之丧，庶子不受吊。（不以贱者为有爵者主。）
丧，公吊之，必有拜者，（往谢之。）虽朋友州里舍人可也。（谓无主后。）吊曰 寡君承事 。（示亦为执事来。）主人曰 临 。（君辱临其臣之丧。）君遇柩於路，必使人吊之。（君於人臣，有父母之恩也。孔颖达曰： 君於臣，当特吊於家。其或小臣及庶人，君不先知，造次遇柩於路，必使人吊之。 ）诸侯吊於异国之臣，则其君为主。（君为之主，吊臣，恩为己也。子不敢当主，中庭北面哭，不拜。）
滕成公之丧，（鲁昭三年。）使子叔敬叔吊，进书，（子叔敬叔，叔弓也。进书，奉君吊书。）子服惠伯为介。（惠伯，庆父玄孙之子，名椒。介，副也。）
鲁哀公使人吊蕢尚，（蕢尚，鲁人。音苦怪反。）遇诸道，避於路，画宫而受吊焉。（画宫，画地为宫象也。）曾子曰： 蕢尚不如杞梁之妻之知礼也。 （行吊礼於野，非也。）
知生者吊，知死者伤。知生而不知死，吊而不伤；知死而不知生，伤而不吊。（人恩各施於所知也。吊、伤，皆谓致命辞也。杂记云： 诸侯使人吊，辞曰寡君闻君之丧，寡君使某如何不淑 者，此施於生者也。伤辞未闻。说者有吊辞云： 皇天降灾，子遭离之，如何不淑。 此施於死者也。盖本伤辞。）
始死，羔裘玄冠，易之而已矣。羔裘玄冠，夫子不以吊。（不以吉服吊丧。）三年之丧，虽功縗不吊，自诸侯达诸士。如有服而将往哭之，则服其服而往。（功縗，既练之服也。诸侯服新死者之服而往哭，谓所不臣也。）练则吊。（父在为母功縗，可以吊人者，以父在，故轻於出也。然则凡齐縗十一月，皆可以出者也。）
子张死，曾子有母之丧，齐縗而往哭之。或曰 齐縗不吊 。（以其无服非之。）曾子曰： 我吊也与哉？ （於朋友哀痛甚，而往哭之，非若凡吊者也。）
既葬，大功吊，哭而退，不听事焉。（听，犹待也。事，谓袭敛执紼之属也。）周之丧未葬，吊於乡人，哭而退，不听事焉。功縗吊，待事不执事。（谓为姑姊妹无主，殡不在己族者也。）小功、緦，执事不与於礼。（礼，馈奠也。）
相趋也，出宫而退。相揖也，哀次而退。相问也，既封而退。相见也，反哭而退。朋友，虞祔而退。（此吊者恩薄厚、去迟速之节也。相趋，谓相闻姓名而来会丧事也。相揖，尝会於他也。相问，尝相惠遗也。相见，尝执贽相见也。）
吊於人，是日不乐。（君子哀乐不同日也。子於是日哭，则不歌。）五十无车者，不越疆而吊人。（气力始衰。）妇人不越疆而吊人。（不通於外。）行吊之日，不饮酒食肉。（以全哀。）吊於葬者，必执引。若从柩及壙，皆执紼。（示助之以力也。车曰引，棺曰紼。）
司徒敬子死，（司徒，官氏，公子许之后。）子夏吊焉，主人未小敛，绖而往。子游吊焉，主人既小敛，子游出，绖，反哭。（皆以朋友之礼往，而二人异也。）子夏曰： 闻之也与？ 曰： 闻诸夫子，主人未改服，则不绖也。 
汉戴德曰： 君吊於卿大夫，锡縗以居，不听乐。吊於士，皆服弁绖疑縗。君吊臣疑縗，素弁加绖，明日主人縗绖拜谢於朝。君若使人吊，其服疑縗，素裳素冠。诸侯会遇相吊，则锡縗，皮弁加绖，不举。诸侯吊於寄公，亦锡縗。诸侯相吊，其同国大夫相吊，锡縗，十五升抽其半，素冠加绖。朋友吊服有绖，绖大与緦麻绖同，素冠素带，既葬而除。皆在他国，则袒免。同国大夫命妇相服，锡縗素总加麻。同国之士相为朝服加绖，其妻相为亦如之，朝服不髽。 
后汉刘德问曰： 君吊，大夫迎於门外，又拜送於门外。大夫吊，不迎於门外。今时县令长吊人臣，人臣待之，当依国君来吊礼欤？依大夫来吊也？又当去杖，其绖皆如故，无可舍耶？又今时丞尉来吊，待之当云何？ 田琼答曰： 今之君，与礼所云君，轻重不同。若必欲依之，令长宜依国君，丞尉宜依大夫。君於礼但见去杖戢杖，其馀不见也。今於君吊，以首绖贯臂。遣人则不，释之而已。 
刘表后定丧服云： 既除丧，有来吊者，以缟冠深衣，於墓受之，毕事反吉。 又云： 君来吊臣，主人待君到，脱头绖，贯左臂，去杖，出门迎。门外再拜，乃厌，还，先入门，东壁向君让。君於前听进，即堂先哭。乃止於庐外伏哭，当先君止。君起致辞，子对而不言，稽颡以答之。 
魏明帝吊陈群诏曰： 司空今遭母忧，当遣使者吊祭如故事。 尚书司马孚奏： 寻故事，自魏兴，无三公丧母吊祭。 辄访韦诞、王肃、高堂隆、秦静等，云： 汉太傅胡广丧母，天子使谒者以中牢吊祭、送葬。 王肃议： 礼，臣有父母之丧讣，君吊之。吊诸臣之母，当从夫爵。 
蒋济奏： 会丧不宜去冠。奏事者上言，前会故领军朱铄丧，自卿以下皆去冠，以布帕额。使者、侍中、散骑则不。皆非旧法。夫冠成德之表，於服为尊。唯君亲之丧小敛之前，与服罪之人去冠。其馀礼仪，虽齐縗之痛，有变无废。今为吊去冠，甚违礼意。 下博士评议。
博士杜希议，以为： 论语曰 羔裘玄冠不以吊 ，故周人去玄冠，代以素弁。汉去玄冠，代以布巾。亦王者相变之仪，未必独非也。古礼野夫著巾，古者军礼韦弁冠，今者赤帻，此明转相变易，不可悉还反古。今宜因汉氏故事。又汉仪注，诸侯王薨，天子遣使者往，皆言使者素服。又礼自天子达於士，临殡敛之事，去玄冠，以素弁。君子临丧，必有哀素之心，是以去玄冠，代之以素。汉中兴，临丧与礼合仪。自后或言临，使者常吉服布巾。以为使者亦宜去玄冠，代以布巾，示不纯吉。侍中、散骑诸会丧，亦宜去玄冠，代以布巾。 诏从希议。
王肃云： 礼有亲丧而君来吊，则免绖，贯左臂，去杖，迎拜於大门之外，见马首，不哭，先入门右，庭中北面。君升自东阶，南面哭，主人乃哭。君出，又拜送大门外。又按礼，三年之丧，终服不吊。期之丧，既练而吊。大功之丧，既葬而吊。 （蜀谯周云： 国君为卿大夫，皮弁锡縗以居，他事出，亦如之。其吊，则皆锡縗，布弁而绖，三月复吉。其吊士，则服弁绖疑縗，亦往则服，出则不。公及大夫吊众妾，如君吊他国卿大夫，皮弁锡縗，不绖。君使人吊襚，主人迎於寝门外，见使者不哭也，先入门右，北面。吊者入，升自西阶，东面。主人前至中庭，吊者致君命，主人哭拜稽颡成踊。吊者出去，主人拜送於门外。君使襚者左执领，右执要，致命讫，入室，衣尸乃出。他皆如吊。既敛之后不衣尸，委於尸东席上。凡主人出送，因拜宾；所来者拜讫，皆即位西阶下，东面哭踊；哭讫反室。大夫吊，服以锡縗，用緦麻布而灰理之曰锡。士吊服以疑縗，用锡布为衣而素裳，拟於吉也。其冠各以其縗。归其家，犹吊服著绖以居。其以他事出，则脱绖。三月既葬，服吉。五代兄弟相为亦然。凡大夫吊其臣，异者，主人不迎於门外，主君入，即位堂下，西面，主人北面，众主人南面。 ）
晋挚虞决疑云： 凡使吊祭同姓者，素冠帻，白练深衣，器用皆素。异姓者，服色器用皆不变。 
陈舒议至尊临温公夫人丧： 按礼，天子哭诸侯则弁绖锡縗，哭大夫士则弁绖疑縗。此皆当时殡葬之间服耳。今温公丧已久远，主人本应改葬之服，今之所服，大夫丧耳。天子於诸侯之妻，礼变。今以白帢深衣，当古吊服。今至尊临丧，谓应深衣而已。著深衣者，不复变服。其馀侍官，谓当公服直卫，不应从哭。 
宋崔凯云： 礼，君自吊其臣，主人出迎於外，见君马首，不哭，先入门右，北面。众主人袒即位。升自阼阶，西面。主人前，至中庭。君哭。主人哭，拜，稽颡成踊，先出。君去，主人哭，拜送於外门外。明日，主人縗绖拜谢於朝。今代人君吊，主人出迎，见马首拜。君遣吏吊。主人布席於丧庭，孝子左贯首绖，待於席南，北面，不哭也。吏持版吊於席北，面向孝子。再拜讫，伏，吏跪读版，孝子再拜。有吊宾，主人迎即位中门外，西面北上。众宾东面者北上，门西北面者东上。主人拜宾，旁三拜，众宾不答拜。主人入，即堂下朝夕哭位。众随入，如外位也。知生者吊，知死者伤。主人哭，吊者皆哭。退出，主人拜中门外如初。吊辞，至主人前曰： 闻君有某之丧，如何不淑。 伤辞，诣丧前曰： 子遭离之，如何不淑。 此各主於其所知也。若有知生又知死者，伤而且吊也。 又曰： 同僚宾客相吊也，因主人朝夕哭而往吊也。 又曰： 凡宾客来吊，孝（凡言孝者，即丧主也。）皆当位东阶下，西面，不得庐中。长吏自吊，其人左贯首绖出迎，还入门。君至门，谢孝还位，乃从命还位。若不谢遣者，君向柩哭，则孝当伏。孝当后哭先止，所以不使君甚哀也，哭讫，君遣还位，乃从命还位则哭，不得入庐也。哭位在东阶下。辞去，孝子哭也。君先出，孝后出，於门外见马而拜，讫，哭而还也。若有命止令勿出，亦便随从命也。羸可使人自扶，若病不能者，君至，自杖而已。 
乐亮问徐广曰： 君吊之仪，虽在於礼，未审皇子之吊，受吊为当迎送及拜以不？当於庐室坐，当别施位耶？若别施位者，应在何处？即位为应立？应坐？ 君吊，虽已葬，主人必絻 ，此礼已废，并未详。既小祥，重服已除，正当即以练冠功縗受吊耶？ 徐广答曰： 皇子之仪，揖而不拜，然犹应以练冠功縗迎立於户侧。皇子向户揖，揖讫，伏庐室而哭。及皇子前执手时，乃可长跪受之。去出室，还至户，更哭。 
大唐之制，如开元礼。
三不吊议（周魏宋）
周制，檀弓曰： 死而不吊者三，畏、厌、溺。 （郑玄曰： 畏者，为人以非罪加己，己无以说之死者也。厌者，行止危险之下。溺者，不乘桥船者也。 庐植曰： 畏者，兵刃所杀也。 王肃曰： 犯法狱死谓之畏。尔雅曰畏，刑者也。 ）
魏王肃圣证论难郑玄曰： 孔子畏匡，德能自全也。设使圣人卒离不幸，可得不痛悼而罪之乎！非徒贤者，设有罪愚人，亦不得不哀伤之也。 
宋崔凯服节云： 有不吊者三：谓畏、厌、溺死也。欲吊者，不变服哭之已。 
