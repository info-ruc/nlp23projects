<strong>礼四十五沿革四十五凶礼七</strong>
丧制之三
既小敛敛发服变（周大唐）
周制，士丧将小敛，斩縗者以苴绖大鬲，下本在左，要绖小焉，散带垂，长三尺。齐縗牡麻绖，右本在上，亦散带垂。皆馔於东方。（苴麻者其貌苴以为绖，服重者尚粗恶也。馔於东坫之南，苴绖为上。鬲音厄。）妇人亦如之，馔於房中。既小敛，主人敛发，袒；众主人絻於东房。（始死，将斩縗者笄纚，将齐縗者素冠。今至小敛变，又将初丧服。敛发者，去笄纚而紒。众主人絻者，齐縗将袒，以絻代冠。冠，服之尤尊，不加肉袒。絻之制，未闻，旧说以为絻博一寸，著之自额而卻交於项中，并其末覆紒，而前缀连之，如冠弁象。）妇人髽於室。（始死，妇人将斩縗者，去笄而纚。将齐縗者，骨笄而纚。今言髽者，亦去笄纚而紒也。齐縗以上至笄犹髽。髽之异於敛发者，既去纚而以发为大紒，如今妇人露紒其象也。檀弓曰：南宫縚之妻之姑之丧，夫子诲之髽曰 尔无从从尔 ，太高也。 尔无扈扈尔 ，太广也。其用麻布，亦如著幓头然。幓音茧。）卒敛，主人袒，说髦，敛发以麻；妇人髽，带麻於房中。（士既殡而说髦，此云小敛，盖诸侯之礼也。士既殡，与诸侯小敛，於死者俱三日也。妇人髽，带麻於房中，则西房也。天子诸侯有左右房。）既彻帷，男女奉尸夷於堂，降拜。主人即位，袭带绖，踊。（即位，阼阶之下位也。有袭绖乃踊，尊卑相变也。）斩縗敛发以麻，为母敛发以麻，絻而以布，（母服轻，至絻可以布代麻也。为母又哭而絻也。）齐縗恶笄以终丧。（笄所以卷发，带所以持身。妇人质於丧，所以自卷持者，有除无变也。）男子冠而妇人笄，男子絻而妇人髽，其义，为男子则絻，为妇人则髽。（别男女也。）
大唐之制，男子敛发，布巾帕头，女子敛发而髽。馀如开元礼。
小敛奠（代哭附周大唐）
周制，诸侯大夫士丧，将小敛，陈衣讫，陈馔於东堂下。诸侯少牢，上大夫特牲，下大夫、士特豚，皆有脯醢醴酒。幂尊用功布。实於簟，在馔东。（功布，锻濯灰理之布。）设盆盥於馔东，有巾。（为奠设盥也。丧事略，故无洗也。）床笫夷衾馔於西坫（或云拈）南。（笫，箦也。夷衾，质杀之裁犹冒也。）西方盥如东方。（为举者设盥也。如东方者，亦用盆、布巾，馔於西堂下。）陈一鼎及素俎於寝门外，当东塾。（素俎，丧事尚质。）将小敛，辟奠不出室，（未忍神远之也。辟袭奠以辟敛。既敛则不出室，设序西南也，事毕而去之。）无踊节。（其哀未可节也。）既敛，举者盥，右执朼，左执俎，入，阼阶前西面错。（举者，盥出门举鼎者。右人以右手执朼，左人以左手执俎，因其便也。）乃朼载，载两髀於两端，两肩亚，两胉亚，脊肺在於中，皆覆，进柢，执而俟。（乃朼，以朼次出牲体，右人也。载，受而载於俎，左人也。亚，次也。凡七体。皆覆，为尘也。柢，本也。进本者，未异於生也。骨有本末也。）夏祝及执事盥，执醴先，酒脯醢俎从，升自阼阶。丈夫踊。甸人彻鼎巾，待於阼阶下。（执事，诸执奠事者也。巾，功布也。执者不升，己不设也。）奠於尸东，执醴酒北面西上。（执醴酒者先升，尊也。立而俟后错，要成也。）祝受巾，巾之，由足降自西阶，妇人踊。奠者由重南东，丈夫踊。（巾之，为尘也。东，反其位也。）宾出，主人拜送於门外。（適寝门之外也。）吊者袭裘，加武带绖，与主人拾（其劫反）踊。（始死，吊者朝服裼裘如吉时也。小敛则改袭而加武与带绖矣。武，吉冠之卷也。加武者，明不改冠亦不絻也。）宾出，彻帷。（君与大夫之礼也。士卒敛即彻帷也。）
大丧，挈壶氏悬壶以代哭者，皆以水火守之，分以日夜。（代亦更也。礼，未大敛代哭。以水守壶者，为沃漏。以火守壶者，夜则视刻数。分以日夜者，异昼夜漏也。漏之箭昼夜共百刻，冬夏之间，有长短焉。）诸侯丧，虞人出木角，狄人出壶，雍人出鼎，司马悬之，乃官代哭。（代，更也。未殡，哭不绝声，为其疲倦，既小敛，可以为漏刻分时而更哭也。木，给爨灶。角，以为〈奭斗〉水斗。壶，漏水之器也。冬漏以火爨鼎，沸而后沃之，此挈壶氏所掌。〈奭斗〉音九于反。）大夫，官代哭，不悬壶，（下君也。）士，代哭不以官。（自以亲疏哭也。孝子始有亲丧，悲哀憔悴，礼防其以死伤生，使之更哭，不绝声而已。人君以官尊卑，士贱以亲疏为之。三日之后，哭无时。）宵为燎，堂上下皆有烛。哭尸於堂上，主人在东方，由外来者在西方，诸妇南面。（由外来，谓奔丧者也。无奔丧者，妇人犹东面耳。）妇人迎客送客不下堂。下堂不哭。男子出寝门见人，不哭。（妇人所有事，自堂及房。男子所有事，自堂及门。非其事处而哭，犹野哭也。出门见人，谓迎宾也。）其无女主，则男主拜女宾於寝门内。其无男主，则女主拜男宾於阼阶下。子幼则以縗抱之，人为之拜。
大唐元陵仪注： 尚食奉馔入，列於殿东。太常博士引司徒省馔，省讫，奉馔升设於大行东。斋郎取爵於篚，受酒爵，跪奠，兴。嗣皇帝以下哭踊如初。诸行事者应退者降退，奉礼郎称止，谒者引诸王还内省。礼使奏嗣皇帝哭止，近侍扶引退便次。内外侍临者，代哭不绝声。百官退位如常式。 其百官以下仪，具开元礼。
棺椁制（虞夏殷周大唐）
有虞氏瓦棺。（始不用薪也。有虞氏尚陶。）
夏后氏堲周。（火熟曰堲，烧土冶以周於棺也。或谓之土周。）
殷人棺椁。（椁，大也，以木为之，言椁大於棺也。殷人尚梓。）
周制，天子之棺四重，水兕革棺被之，其厚三寸，杝棺一，梓棺二。四者皆周。国君大棺八寸，属六寸，椑四寸；上大夫大棺八寸，属六寸；下大夫大棺六寸，属四寸；士棺六寸。（大棺，棺之在表者也。四者皆周，此以内说而出。然则大棺及属用梓，椑用杝也。以是差之，上公革棺不被，三重也；诸侯无革棺，再重也；大夫无椑，一重也；士无属，不重；庶人之棺四寸。夫子之宰於中都，制四寸之棺，五寸之椁。上大夫，谓列国之卿也。属音烛。椑音步历反。杝棺之杝，音移。）君里棺用朱绿，用杂金鐕；大夫里棺用玄绿，用牛骨鐕；士不绿。（鐕，所以椓著里也。鐕音子南反。）君盖用漆，三衽三束；大夫盖用漆，二衽二束；士盖不用漆，二衽二束。（用漆者，涂合牝牡之中也。衽，小要也。）天子柏椁，以端，长六尺，诸侯松椁，大夫柏椁，士杂木椁。（椁，周棺者也。尊者用大材，卑者用小材。天子、诸侯、卿、大夫、士、庶人六等，其椁长自六尺而下，其方自五寸而上，未闻其差所定也。抗木之厚，盖与椁方齐。天子五重，上公四重，诸侯三重，大夫再重，士一重。）虞人致百祀之木，可以为棺椁者，斩之。（虞人，掌山泽之官也。百祀，畿内百县之祀也。）
大唐制，诸葬不得以石为棺椁及石室。其棺椁皆不得雕镂彩画、施户牖栏槛，棺内又不得有金宝珠玉。
大敛（周大唐）
周制，诸侯、大夫、士丧将大敛，厥明，国君陈衣於庭百称，北领西上。大敛於阼，以簟席，布绞，缩者三，横者五，布紟二衾。绞紟如朝服，绞一幅为三，不辟；紟五幅，无紞。（二衾者，或覆或荐之也。如朝服者，谓布精粗如朝服十五升。）子一人弁绖即位於序端。卿大夫即位於堂廉楹西，北面东上。父兄堂下北面。夫人、命妇尸西，东面。外宗房中南面。小臣铺席，商祝铺绞紟衾衣。士盥於盘上，士举迁尸於敛上。卒敛，宰告，子冯之踊。夫人东面亦如之。（子弁绖者，未成服也。弁如爵弁而素。大夫之丧，子亦如之。）大夫陈衣於序东五十称，西领南上。君无襚。大夫士毕主人之祭服。亲戚之衣受之，不以即陈。（无襚者，不陈，不以敛。）敛用蒲席。士陈衣於房，南领西上，綪，绞紟衾二。君襚、祭服、散衣、庶襚，凡三十称。紟不在算，不必尽用。（紟，单被也。衾二者，始死敛衾，今又复制也。小敛衣数自天子达，大敛则异。）棺入，主人不哭。升棺用轴，盖在下。（轴，輁轴也。輁状如床，轴其轮，挽而行也。輁音拱。）帷堂。妇人尸西，东面。主人及亲者升自西阶，出於足，西面袒。（袒，大敛变也。不言髽絻敛发，小敛以来自若也。）士盥位如初。（亦既盥并立於西阶下。）布席如初。（亦下莞上簟，铺於阼阶上，於楹閒为少南。）商祝布绞紟衾衣，美者在外，君襚不倒。（至此乃用君襚，主人先自尽也。）士举迁尸於服上，复位。主人踊无算。卒敛，彻帷，主人冯如初，主妇亦如之。主人奉尸敛於棺，踊如初，乃盖。（棺在肂中敛尸焉，所谓殡也。檀弓曰： 殡於客位。 主人降拜。）
大唐元陵仪注： 其日大敛前三刻，侍中版奏 请中严 ，内外皆哭。御府先设大敛床於大行皇帝西，南首，枕席帏帐如初。所司先陈大敛之衣百二十称，及绞紟衾，并六玉於殿两楹之东席上，南领西上。衣必朝祭及五时正服。前二刻，开宫殿诸门，诸卫各勒所部，陈设如常仪。设皇帝位於殿东閒，西向。前一刻，引诸王以下就位：皇弟於皇帝位东稍北，西向南上；皇子於皇弟之东，亦南上；皇叔在皇帝位北稍西，南向西上；皇叔祖次皇叔之东；皇从父兄弟在皇子北稍东，南上；诸公主、长公主、大长公主以下，并於西閒北牖下，西上。通事舍人引百僚并入，依班序立。侍中版奏 外办 ，内高品扶皇帝就位，立定。典仪曰 再拜 ，礼仪使奏请再拜，皇帝哭踊再拜，在位者皆哭踊再拜，十五举声。礼仪使奏请止哭，内外皆止哭。内高品扶皇帝就次，诸王公主以下百僚各就次。中官内官掌事者皆盥讫，升敛，如小敛次加衣毕，乃以组连珪、璋、璧、琮、琥、璜六玉而加焉。所司以梓宫龙輴紼等入陈於殿西阶下。至时司空引梓宫升自西阶，置於大行皇帝西，南首。加七星版於梓宫内，其合施於版下者，并先置之，乃加席褥於版上。以黄帛裹施仰甍，画日月星辰龙龟之属，施於盖。陈衣及六玉敛讫，中官掌事者奉大行皇帝即梓宫内。所由先以白素版书应入梓宫内，一物以上称名进入梓宫，然后加盖。事毕，覆以夷衾。 百官仪制具开元礼。
国君视大夫士丧之大敛（周）
周制，王吊，丧祝则与巫前。（巫祝前王。）大夫之丧，将大敛，既铺绞紟衾衣，君至，主人迎，先入门右。巫止於门外，君释菜，祝先入，升堂，君即位於序端。卿大夫即位於堂廉楹西，北面东上。主人房外南面，主妇尸西东面。迁尸，卒敛，宰告，主人降，北面於堂下。君抚之，主人拜，稽颡。君降，升主人冯之，命主妇冯之。（先入门右者，入门而右也。巫止者，君行必与巫俱，巫主辟凶邪也。释菜，礼门神也。必礼门神者，礼，君非问疾吊丧，不入诸臣之家也。主人房外南面，大夫之子尊，得升视敛也。）
士丧，将大敛，君若有赐焉则视敛。既布衣，君至矣，（赐，恩惠也。君视大敛，皮弁服袭裘。主人成服之后往，则锡縗也。）主人出迎於门外，见马首不哭，还入门右，北面及众主人袒。（不哭，厌於君不敢伸其私恩也。）巫止於庙门外，祝代之，小臣二人执戈先，二人后，（巫，掌招弭以除疾病。周礼，小臣掌正君之法仪者也。春官：男巫，王吊则与祝前。檀弓曰：君临臣丧，以巫祝桃茢执戈，恶之，所以异生。皆天子之礼。诸侯临臣之丧，则使祝代巫，执茢居前，下天子也。小臣，君行则先后，君升则夹阼阶北面。凡宫有鬼神曰庙。）君释菜，入门，主人避。君升自阼阶，西向祝负墉南面，主人中庭。（祝南面，房户东，向君也。墙谓之墉。主人中庭，进益北。）君哭；主人哭，拜稽颡，成踊，出。（出者，不敢必君之卒敛事也。）君命反行事，主人复位。（大敛事也。）君升主人，主人西楹东，北面。（命主人使之升。）升公卿大夫，继主人，东上。乃敛。（公，大国之孤四命也。）卒，公卿大夫逆降，复位。主人降，出。（逆降者，后升者先降也。位如朝夕哭吊位。）君反主人，主人中庭。君坐抚，当心。主人拜稽颡，成踊，出。（抚，按也。凡冯尸，兴必踊也。）君反之，复初位。众主人避於东壁，南面。（以君将降也。南面，则当坫之东。）君降，西向，命主人冯尸。主人升自西阶，由足西面冯尸，不当君所，踊。主妇东面冯亦如之。（君必降者，欲孝子尽其情也。）奉尸敛於棺，乃盖。主人降，出。君反之。入门左，视涂，（肂在西阶上，入门左，由便趋疾，不敢久留君也。肂音以二反，埋棺之坎也。）君升即位，众主人复位。卒涂，主人出，君命之反奠，入门右，（亦复中庭位也。）乃奠，升自西阶，（以君在阼。）卒奠，主人出，哭者止。（以君将出，不敢讙嚣。）君出门，庙中哭，主人不哭，贰车毕乘，主人哭拜送。（贰车，副车也。其数各视其命之等。君出，使异姓之士乘之在后。君吊盖乘象辂。）袭，入即位。众主人袭，拜大夫之后至者，成踊。（后至，布衣而后来也。）宾出，拜送。（自宾出以下，如君不在之仪。）
大敛奠（周大唐）
周制，大丧，豆人供其荐羞。士丧，将大敛，陈奠事，设棜於东堂下，南顺，齐於坫，馔於其上：两瓦甒，其实醴酒，酒在南；篚在东，南顺，实用觯四，木柶二，素杓二。毼豆两，其实葵菹芋蠃醢。两笾，无縢布巾，其实栗，不择，脯四脡。（棜，今之轝也。毼，白也。縢，缘也。诗曰 竹閟绲縢 。布巾，笾巾也。笾豆具而有巾，盛之也。棜音於据反。毼音苦八反。）奠席在馔北，敛席在其东。（大敛奠而有席，弥神之也。小敛奠无巾，中大敛奠有巾，已是神之，又有席，是弥神也。）陈三鼎於门外，北上。豚合升，鱼鱄鲋九，腊左胖，髀不升。其他皆如初。（合升，合左右胖升於鼎也。其他皆如初，谓豚体及朼俎之陈，如小敛时。）烛俟於馔东。祝、彻盥於门外，入，升自阼阶，丈夫踊。（祝彻，祝与有司当彻小敛奠也。小敛设盥於馔东，有巾。大敛设盥於门外，弥有威仪。）祝彻巾，授执事者以待。（授执巾者於尸东，使先待於阼阶下也，为大敛奠又将巾之。祝还彻醴。）彻馔降自西阶，妇人踊。设於序西南，当西荣，如设於堂。（为求神於庭，孝子不忍使其亲须臾无所凭依。堂谓尸东。凡奠设序西南者，毕事而去之。）既殡，乃奠，烛升自阼阶，祝执巾，席从，设於奥，东面。（执烛者先升堂照室也。自是不复奠於尸。祝执巾与执席者从入，为安神位也。凡室中西南隅谓之奥。执烛南面，巾委於席右。）祝反降，及执事执馔。（东方之馔。）士盥，举鼎入，西面北上，如初。载鱼，左首，进鬐，三列。腊进柢。（如初，如小敛举鼎、执朼俎、扃鼏、朼载之仪。鱼左首，设而首在南。鬐，脊也。左首进鬐，亦未异於生也。凡未异於生者，不致死也。）祝执醴如初，酒豆笾俎从，升自阼阶，丈夫踊，甸人彻鼎。（如初，祝先升。）奠由楹内入於室。既错者出立於户西，西上。巾奠。执烛者灭烛，出，降自阼阶。（巾奠而室事已。）祝阖户，降自西阶，妇人踊。奠者由重南东，丈夫踊。（为神凭依之也。）宾出，妇人踊，主人拜送於门外。入，及兄弟北面哭殡。兄弟出，主人拜送於门外。（小功以下，至此可以归。异门大功亦存焉。异门，别居。）众主人出门，哭止，皆西面於东方，阖门，主人揖就次。（次谓斩縗倚庐，齐縗垩室，大功有帷帐，小功緦麻有床笫可也。）既殡，主人说髦。（儿生三月，翦发为鬌，男角女羁，不则男左女右，长大犹为饰存之，谓之髦，所以顺父母，幼小之心也。至此尸柩不见，丧无饰，可去鬌，音丁果反。）
说曰：凡丧，大敛於阼，即迁尸於棺而殡。殡讫，乃於室中设大敛奠。天子诸侯之丧，斩縗者奠；大夫，齐縗者奠；士，朋友奠。主人不亲奠，以孝子悲哀思慕，不暇执事也。牲牢如小敛之奠，布席而未有几。人君礼尊则有几。按周成王乙丑崩，癸酉，牖閒南向，西序东向，东序西向，皆仍几，即殡前已有几之文也。而诸侯虽无文，当与天子同。大夫士葬前，下室无几，降於人君也。司几筵云： 凡丧事，设苇席，右素几。其椁席用萑黼纯，诸侯则纷纯。每敦一几。（丧事，谓凡奠也。萑如苇而细者也。敦，覆也。棺在殡则椁敦，既窆则加见，皆谓覆之。周礼虽合葬，及同时在殡，皆异几体，实不同也。祭於庙同几，精气合。萑音丸。敦，徒报反。）凡凶事仍几。 （仍，因也。凶事谓凡奠，几朝夕相因，丧礼略也。）奠以素器，以生者有哀素之心也。（哀素，哀痛无饰也。凡物无饰曰素。）唯祭祀之礼，主人自尽焉尔，岂知神之所飨，亦以主人有齐敬之心也。（哀则以素，敬则以饰，礼由人心而已。）
大唐元陵仪注： 皇帝至位哭，内外皆就位哭。太祝酌酒进授，皇帝执爵进奠於馔前，少退。礼仪使奏请止哭，内外皆止哭。太祝跪读文曰： 维某年月日，子哀子嗣皇帝臣某，敢昭告於考大行皇帝，日月遄速，奄及大敛，攀号擗踊，五内屠裂。谨以一元大武，柔毛刚鬛，明粢芗合，芗萁嘉蔬，嘉荐醴齐，尚飨。 （其后祝文，大约准此。）读讫，皇帝再拜哭踊，在位者皆再拜哭踊，十五举声，礼仪使奏止哭，左右高品扶皇帝还次，诸王公主以下各还次，百僚序出。 其百官仪制，具开元礼。
殡（设熬附夏商周大唐）
夏后氏殡於东阶之上。
殷人殡於两楹之间。
周制，殡於西阶之上。天子柏椁以端，方尺，长六尺，题凑四注，（题凑，谓头相凑聚也。）合上如屋，尽涂之。君殡用輴，欑至於上，毕涂屋。大夫殡以幬，欑置於西序，涂不暨於棺。士殡见衽，涂上，帷之。（欑犹菆也。屋，殡上如屋覆者也。幬，覆也。暨，及也。诸侯輴不画龙，欑不题凑象椁，其他如之。大夫之殡，废輴，置棺西墙下，就墙欑其三面，涂之。不及棺者，言欑中狭小，才取容棺。然则天子诸侯差宽大矣。士不欑，掘地下棺，见棺盖合缝小要耳。帷之，鬼神尚幽闇。士达於天子皆然。）太祝设熬。（熬者，煎穀也。棺既盖，设於其旁，所以惑蚍蜉，使不至棺也。）君四种八筐，大夫三种六筐，士二种四筐，加鱼腊焉。（大夫三种，加以粱。君四种，加以稻。四筐则手足皆一，其馀设於左右也。士熬黍稷，各二筐，有鱼腊。）乃涂。（以木覆棺上而涂之，为火备也。）卒涂，幕人张帟，王三重，诸侯再重，孤卿大夫不重。（张帟，柩上承尘也。）祝取铭置於肂，主人复位踊，袭。烛俟於馔东，（馔，东方之馔。有烛者，堂虽明，室犹暗。火在地曰燎，执之曰烛。）乃奠。
大唐元陵仪注： 既大敛，内所由执龙輴右左綍，引梓宫就西閒。将监引所由并柏墼等升自西阶。所由设熬黍稷，盛以八筐，加鱼腊等，於龙輴侧南北各一筐，东西各三筐。设讫，於西面垒之。先以绣黼覆梓宫，又张帟三重，更以柏木，方尺，长六尺，题凑为四阿屋，以白泥四面涂之。欑事讫，所司设灵幄於欑宫东，东向，施几案服御如常仪。侍臣捧縗裳冠绖杖，盛以箱，就次进，皇帝服讫，诸王公主以下及百僚亦各服其服。光禄卿率斋郎捧馔入，礼仪使引升，陈设讫，礼仪使就位，奉引皇帝至位哭，内外皆就位哭。 其百官以下仪，如开元礼。
将葬筮宅（卜日附周大唐）
周制，大丧，小宗伯卜葬兆。
士丧将葬，筮宅，冢人营之。（宅，葬居也。冢人，有司掌墓地兆域者。营，度也。既夕篇记云： 冢人物土。 郑玄注曰： 物，相也，相地可葬乃营之。 ）掘四隅，外其壤；掘中，南其壤。（为葬将北首故也。）既朝哭，主人皆往兆南，北面免绖。（免绖者，求吉，不敢纯凶也。）命筮者在主人之右。（命尊者，宜从右出也。少仪篇曰 诏辞自右 也。）筮者东面抽上韇，兼执之，南面受命。（韇，盛筮之器，兼与筴执之。）命曰： 哀子某为其父某甫筮宅，度兹幽宅兆阶，无有后艰？ （某甫，且字也，若言山甫、孔甫矣。宅，居也。度，谋也。兹，此也。阶，始也。言为其父筮葬居，今谋此为幽冥居兆域之始，得无后将有艰难乎？艰难，谓有非常若崩坏也。）右还，北面，指中封而筮。（中封，中央壤也。）卒筮，告於命筮者与主人，占之曰从。（从犹吉也。）主人绖，哭，不踊。若不从，筮择如初仪。（更择地而筮之。）归，殡前北面哭，不踊。（易位而哭，明非常也。）既备器用，（明器之属。）卜日：既朝哭，皆复外位。卜人先奠龟於西塾上。族长莅卜，及宗人吉服立於门西，东面南上。占者三人在其南。（族长，有司掌族人亲疏者。莅，临也。吉服，服玄端。占者三人，掌玉兆、瓦兆、原兆。在塾西者，南面东上也。杜子春云： 玉兆，帝颛顼之兆。瓦兆，帝尧之兆。原兆，有周之兆也。 ）阖门东扇，主妇立於其内。席於闑西阈外。（为卜者席。）宗人告事具，主人北面免绖，左拥之。莅卜即位於门东，西面。（莅卜，族长也。更西面，当代主人命卜也。）卜人抱龟燋，宗人受命，（受莅卜命。）命曰： 哀子某，来日某卜葬其父某甫，考降，无有近悔？ （考，登也。降，下也。言卜此日葬，魂神上下，得无近於咎悔乎？）许诺，卜人坐，作龟，兴。（作，灼也。兴，起以出兆也。）宗人受龟，告於莅卜与主人，占曰某日从。告於主妇，主妇哭。使人告於众宾。（众宾，僚友不来者也。）宗人告事毕，主人绖，入哭如筮宅。宾出，拜送。若不从，卜择如初仪。
大夫卜宅与葬日，有司麻衣布縗，布带，因丧屦，缁布冠，不蕤。占者皮弁。（有司，卜人也。麻衣，白布深衣，而著縗焉，及布带、缁布冠，此服非纯吉，亦非纯凶也。皮弁，则纯吉之尤也。占者尊於有司，卜求吉，其服弥吉。）如筮，则史练冠长衣以筮。占者朝服。（筮者，筮宅，谓下大夫若士也。筮史，筮人也。长衣，深衣之缘以素者也。长衣练冠，纯凶服也。朝服，纯吉服也。大夫士日朝服以朝。）
大唐元陵仪注： 既定陵地，择地，使就其所卜筮之。将卜，使者吉服。掌事者先设使以下次於陵地东南。使者至陵地，待於次。太常卿涖卜，服祭服。祝及卜师、筮师，凡行事者皆吉服。掌事者布筮席於玄宫位南，北向西上。赞者引涖卜者及太祝立於筮席西南，东向南上。卜师立於太祝南，东面北上。赞者引使者诣卜筮席南十五步许，当玄宫位北向立；赞者立於使者之左，少南。俱北向立定。赞者少进，东面称事具，退复位。涖卜者进立於使者东北，西面。卜师抱龟，筮师开韇出策，兼执之，执韇以击策，进立於涖卜者前，东面南上。涖卜者命曰： 维某年月朔日，子哀子嗣皇帝某，谨遣某官某乙，奉为考大行皇帝度兹陵兆，无有后艰？ 卜师筮师俱曰诺，遂述命，右旋就席北坐。命龟曰 假尔泰龟有常 ，命筮曰 假尔泰筮有常 ，遂卜筮，讫，兴，各以龟筮东面占曰从，还本位。赞者进使者之左，东面称礼毕。赞者遂引使者退立於东南隅，西面。若不从，又择地卜筮如初仪。 其百官以下仪制，具开元礼。
启殡朝庙（殷周大唐）
殷朝而殡於祖。
周朝而遂葬。（朝谓丧朝庙也。）丧祝及朝御柩。乃奠。（朝谓将葬，朝於祖考之庙而后行，则丧祝为柩御。）士丧，既夕哭，（既，已也，谓出门哭止复外位时。）请启期，告於宾。（将葬，当迁柩於祖。有司於此乃请启肂之期於主人以告宾，宾宜知其时。）夙兴，设盥於祢庙门外，陈鼎皆如殡，东方之馔亦如之。（皆三鼎。如殡，如大敛既殡之奠。）夷床馔於阶閒。（夷之言尸也。朝正柩用此床也。记云： 夷床輁轴馔於西阶东。 注云： 明阶閒者，位近西也。夷床馔於祖庙，輁轴馔於殡宫。其二庙者於祢，亦馔輁轴。 ）如小敛奠。乃启。（祖尊祢卑。士事祖祢。上士异庙，下士共庙。）二烛俟於殡门外。（早闇，以为明也。）丈夫髽，散带垂，即位如初。（为将启变也。此互文以相见耳。髽，妇人之变。）妇人不哭。（将有事，止讙嚣也。启之昕，外内不哭也。）商祝免袒，执功布入，升自西阶，尽阶不升堂，声三，启三，命哭。（功布，灰理之布。执之以接神，为有所拂柩也。声三，三有声，存神也。启三，三言启，告神也。旧说以为：声，噫歆兴。）烛入。（炤彻与启肂者。）夏祝取铭置於重，（启肂迁之。）踊无算。商祝拂柩用功布，幠用夷衾。（拂，去尘也。幠，覆之，为其形露也。）迁於祖用轴。（迁，徙也。徙於祖，朝祖庙也。盖象平生时，出必辞尊者。轴，輁轴也，状如转辚，刻两头为轵，輁状如长床，穿桯前后，著金而关轴焉。大夫诸侯以上有四周，谓之輴。天子画之以龙。桯音戈征反。）重先，奠从，烛从，柩从，主人从。（行之序也。主人从者，丈夫由右，妇人由左，以服之亲疏为先后，各从其昭穆，男宾在前，女宾在后。记曰： 朝於祢，重止於门外之西，东面。 ）升自西阶。（柩也。犹用子道，不由阼阶。）奠俟於西阶下，东面北上。（俟正柩也。）正柩於两楹之间，用夷床。（两楹閒象乡户牖，是时柩北首。）主人从升，柩东西面。众主人东即位。（东方之位。）妇人从升，东面。置重如初。（如殡宫时也。记注云： 重不入者，主於朝祖而行，若过之矣。门西东面，待之便也。 ）席升设於柩西，奠设如初，巾之，升降自西阶。（席设於柩之西，直柩之西，当西阶。从奠设如初，东面也；不统於柩，神不西面也。不设柩东，东非神位也。巾之者，为障当风尘也。）烛先入者升堂，东楹之南，西面；后入者西阶东，北面，在下。（炤正柩也。先，先柩也。后，后柩也。適祖时，烛亦然，互记於此也。）主人降即位，彻乃奠，升降自西阶，主人踊如初。（如其降拜宾至，於要节而踊也。不荐车者，不从此行。）祝及执事举奠，巾席从降，柩从，序从如初，適祖。（此谓朝祢明日，举奠適祖之序也。祝执醴先，酒脯醢菹从之，巾席为后。既正柩，席升设奠如初，祝受巾，巾之。凡丧自卒至殡，自启至葬，主人之礼其变同，则此日数亦同矣。序从，主人以下。）丧之朝也，顺死者之孝心，哀离其室，故至於祖考之庙而后行也。
大唐元陵仪注： 启前十日，皇帝不坐以过山陵。前启一日，门下省奏： 某日某时，启太极殿欑宫。 启日之晨，奉礼郎设御位於太极殿之东閒，当帷门，西向。诸王位在后，以南为上。典仪设酅公、介公、皇亲、诸亲、文武九品以上及前资常参官、都督、刺史版位於太极殿中庭。又设蕃客，酋长位於承天门外之西，僧道位於承天门外之东，并以北为上。左右金吾与诸军计会，量抽队仗，随便设禁。其日质明，皇帝服初縗绖杖，入就位，晨哭。诸王具縗绖去杖，入就位哭。酅公、介公、皇亲、诸亲等及文武九品以上，各服初丧服，去杖，入就位哭。大长公主、长公主、公主、郡县主等亦縗服，入就内位哭。中官皆布巾丧服，侍卫晨哭，并再拜，退位。通事舍人引蕃客、酋长及僧道分位於承天门外之位。启前二刻，内所由设奠席及香烛於帷门之外。奉礼郎设罍洗於东阶下西南，北向，罍水在洗东，篚在洗西，南肆。设太尉版位於东南，西向。设司空位於太尉位之南，少退；礼生一人执拂梓宫之巾，陪其后。设礼仪使位於太尉之北，少退；礼官等陪后。设监察使位於礼仪使之下。光禄卿具太牢之馔，俟於东阶下。又於馔上设樽坫位於奠席东南，北向，加酌幂。礼仪使立於樽坫东，御史立於樽坫西，太祝、奉礼郎立於樽坫南为位。礼官在礼仪使后。启前一刻，侍中版奏外办，礼官赞执事官入就阶下位，礼仪使等横行，以西为上，再拜讫，升就位。礼官省馔讫，赞光禄卿引馔升自东阶，列帷门外席上。近侍引皇帝具縗绖入就位，哭踊。礼仪使前进，跪奏请再拜，皇帝再拜。诸王妃主等并各就位，晨哭。礼生引太尉，通事舍人分引群官，各入就位。礼官赞太尉再拜，又一人赞群官再拜哭，十五举声，礼官各赞止哭。礼生引太尉诣罍洗，盥手洗爵，升自东阶，诣樽坫所，太祝举幂，酌醴齐以授太尉。礼仪使跪奏请皇帝止哭，奉皇帝之杖前进。中官承传止哭，殿内皆止哭。太尉以醴齐於皇帝之左，跪进醴齐。皇帝受醴齐，跪奠於馔前，俯伏，兴，少退立。太祝持版进，北面跪读祝文讫，奠版，俯伏，兴，退复位。皇帝再拜哭踊。殿内及庭中文武九品以上、皇帝诸亲等皆哭，十五举声，止。礼仪使跪奏献毕，请皇帝退复位。礼官引太尉及礼仪使降，复阶下位。所由彻馔，执事官序降讫，皇帝退就次。礼生引司空执巾升自东阶，於欑宫南，北向立，司空跪启曰 谨以吉辰启欑涂 。告讫，太尉哭，群官皆哭。通事舍人分引群官序出。掌事者升彻欑涂。彻讫，司空以巾拂拭梓宫，覆以夷衾绡幕，内所由周回设帷及施常食之奠如常仪。讫，礼仪使升就旧位，礼官陪后。皇帝縗绖就哭位。通事舍人分引群官入就位。皇帝哭稽颡，礼仪使请再拜，皇帝哭尽哀。礼仪使跪奏请止哭，降出。群官再拜哭，十五举声。讫，又序出太极门外，北向重行立班，奉慰如常仪，退。 其百官仪制，具开元礼。
