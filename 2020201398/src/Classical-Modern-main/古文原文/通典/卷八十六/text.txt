<strong>礼四十六沿革四十六凶礼八</strong>
丧制之四
荐车马明器及饰棺（周后汉晋北齐隋大唐）
周制，大丧，及祖，丧祝饰棺，乃载，遂御之。（祖，为行始也，亦奠也。饰棺，设柳池纽之属。其次序，载而后饰，既饰，当旋车向外，丧祝御之。御之者，执翿居前，卻行为节度也。）诸侯、大夫、士丧，柩既朝，乃荐车，直东荣，北辀。（荐，进也。进车者，象生时将行陈驾，今时谓之魂车。辀，辕也。车当东荣，东陈西上於中庭。）荐乘车，鹿浅｛辟巾｝，干笮，革〈革曳〉，载旃，载皮弁服。缨辔、贝勒悬於衡。（士乘栈车。鹿浅，鹿夏毛也。｛辟巾｝，覆笭也。玉藻曰： 士齐车，鹿｛辟巾｝豹犆。 干，楯也。笮，矢箙也。〈革曳〉，缰也。旃，旌旗之属，通帛曰旃，孤卿所建。皮弁服者，视朔之服也。贝勒，贝饰勒也。有干无兵，有箙无弓矢，明不用也。｛辟巾｝音觅。〈革曳〉音息列反。）道车载朝服。（道车，朝夕及燕出入之车。朝服，日视朝之服，玄衣素裳也。）稿车载蓑笠。（稿，散也。散车，以田以鄙之车也。蓑笠，备雨服也。凡道车稿车之缨辔及勒，亦悬於衡。）荐马缨三就。入门，北面交辔，圉人夹牵之。（驾车之马，每车二匹。缨，马鞅也。就，成也。诸侯之臣，饰缨以三色而三成。此三色者，盖条丝也。饰之如罽然。天子之臣如其命数。王之革路，条缨。圉人，养马者。在左右曰夹。既奠乃荐马，为其践污庙中。凡入门者，三分庭一在南。）御者执策立於马后，哭成踊，右还出。（主人於是乃哭踊也。荐车之礼，成於荐马。）宾出，主人送於门外。有司请祖期。主人入袒，乃载，踊无算，卒束，袭。（袒，为载变也。乃举柩卻下而载之。束，束棺於柩车。 宾出，遂匠纳车於阶閒 ，谓此车也。）降奠，当前束。（下迁柩之奠也。当前束，犹当尸腢。亦在柩车西，束有前后。腢，五回反。）商祝饰柩一池，纽前〈赤巠〉后缁，齐三采，无贝。（饰柩，为设墙柳也。巾奠乃墙谓此也。墙有布帷，柳有布荒。池者，象宫室之承霤，以竹为之，如小车笭，衣以青布。一池悬於柳前。士不揄绞。纽所以结连帷荒，前赤后黑，因以为饰。左右面各有前后。齐，居柳之中央，若今小车盖上蕤矣。以三采缯为之，上朱，中白，下苍，著以絮。元士以上有贝。）缝人缝棺饰，（孝子既启见棺，犹见亲之身也。既载饰而行，遂以葬，若存时居於帷幕而加文绣矣。）衣翣柳之材。（必先缠衣其木，乃以张饰也。柳之言聚也，诸饰之所聚。）饰棺：君龙帷，三池，振容，黼荒，火三列，黻三列，素锦褚，加帷荒，纁纽六，齐五采，五贝，黼翣二，黻翣二，画翣二，皆戴珪，鱼跃拂池；君纁戴六，纁披六。大夫画帷，二池，不振容，画荒，火三列，黻三列，素锦褚，纁纽二，玄纽二，齐三采，三贝，黻翣二，画翣二，皆戴绥，鱼跃拂池；大夫戴，前纁后玄，披亦如之。士布帷布荒，一池，揄绞，纁纽二，缁纽二，齐三采，一贝，画翣二，皆戴绥；士戴，前纁后缁，二披用纁。（饰棺者，以华道路及壙中，不欲众恶其亲也。荒，蒙也。在旁曰帷，在上曰荒，皆所以衣柳也。士布帷布荒者，白布也。君大夫加文章焉。黼荒，缘边为黼文；画荒，绿边为云气；火黻为列於其中耳。大夫以上，有褚以衬覆棺，乃加帷荒於其上。纽，所以结连帷荒者也。池，以竹为之，如小车笭，衣以青布。柳象宫室。悬池於荒之爪端，若承霤然。檀弓曰 池视重霤 ，如堂之有承霤也。承霤以木为之，用行水，亦宫之饰也。君大夫以铜为鱼，悬於池下。揄，揄狄也，青质五色，画之於绞缯而垂之，以为振容，象水草之动摇，行则又鱼上拂池。杂记曰 大夫不揄绞，属於池下 ，是不振容也。士则去鱼。齐，象车盖蕤，缝合杂采为之，形如瓜分然，缀贝络其上及旁。戴之言值也，所以连系棺束与柳材，使相值，因而结前后披也。汉礼，翣以木为筐，广三尺，高二尺四寸，方两角高，衣以白布。画者，画云气，其馀各如其象，柄长五尺，车行使人持之而从，既窆，树於壙中。檀弓曰 周人墙置翣 是也。绥当为緌，读如冠蕤之蕤，盖五采羽注於翣首也。）设披，（披，络柳棺上，贯结於戴，人居旁牵之，以备倾亏也。）属引。（属，著也。引，所以引柩车。在轴輴曰紼。古者人引柩，春秋传曰： 坐引者而哭之三。 ）陈明器於乘车之西。（陈明器乘车之西，则重北也。）折，横覆之。（折犹庋也。方凿连木为之，盖如床，而缩者三，横者五，无箦，窆事毕，加之壙上，以承抗席。横陈之者，为苞筲以下綪於其北便也。覆之，见善面也。折音之设反。庋音居毁反。綪音侧耕反。下同。）抗木横三缩二。（抗，御也，所以御止土者。其横与缩，各足掩壙。）加抗席三。（席所以御尘也。）加茵，用疏布，缁翦，有幅，亦缩二横三。（茵所以藉棺也。翦，浅也。幅，缘之。亦者，亦抗木也。及其用之，木三在上，茵二在下，象天三合地二，人藏其中焉。今文翦作浅。疏，粗也，谓功粗布。）器，西南上，綪。（器，目言之也。陈明器以西行，南端为上。綪，屈也，不容则屈而反之。）茵；（茵在抗木上，陈器次之。）苞二；（所以裹奠羊豕之肉。）筲三，黍、稷、麦；（筲，畚种类，其容盖与簋同。）罋三，醯、醢、屑，幂用疏布。（罋，瓦器也。屑，姜桂之屑也。内则曰 屑桂与姜 。幂，覆也。）甒二，醴、酒，幂用功布。（甒亦瓦器。）皆木桁久之。（桁，所以庋苞筲罋甒也。久当为灸，灸谓以盖按塞其口。每器异桁。）用器：弓、矢、耒、耜、两敦、两杅、盘、匜，匜实於盘中，南流。（此皆常用之器。杅，盛汤浆。盘匜，盥器也。流，匜口也。）无祭器，（士礼略。大夫以上，兼用鬼器、人器。）有燕乐器可也。（与宾燕饮用乐之器。）役器：甲、胄、干、笮。（此皆师役之器也。甲，铠。胄，兜鍪也。干，楯。笮，矢箙。）燕器：杖，笠，翣。（燕居安体之器也。笠，竹｛竹洿｝盖也。翣，扇。）彻奠巾席，俟於西方，主人要节而踊。（巾席俟於西方，祖奠将用焉。要节者，来象升，丈夫踊；去象降，妇人踊。）既殡，旬而布材与明器。（木工宜乾腊，且豫成。材，椁材也。）
说曰：仲宪言於曾子曰： 夏后氏用明器，示人无知也；（所谓致死之。仲宪，孔子弟子原宪也。）殷人用祭器，示人有知也；（所谓致生之。）周人兼用之，示人疑也。 （言使人疑於无知与有知。）曾子曰： 其不然乎！其不然乎！（非其说之非也。）夫明器，鬼器也；祭器，人器也。夫古之人胡为而死其亲乎？ （言仲宪之言三者皆非。此或用鬼器，或用人器。）孔子曰： 之死而致死之，不仁而不可为也；之死而致生之，不智而不可为也。（之，往也。死之生之，谓无知与有知。为，行也。）是故竹不成用，瓦不成味，木不成斫，（成犹善也。竹不可善用，谓边无縢也。味当为沬。沬，靧也。靧音诲。）琴瑟张而不平，竽笙备而不和，（无宫商之调。）有钟磬而无簨虡，（不悬之也。横曰簨，植曰虡。）其曰明器，神明之也。 （言神明，死者也。神明者非人所知，故其器如此。）孔子谓： 为明器者，知丧道矣，备物而不可用也。（神与人异道，则不相伤。）哀哉！死者而用生者之器也，不殆於用殉乎哉！（殆，几也。杀人以卫死者曰殉。用其器者，渐几於用人。）涂车刍灵，自古有之，（刍灵，束茅为人马也。谓之灵者，神道之类。）明器之道也。 （言与明器同。）陈器之道，多陈而省纳之，可也；省陈而尽纳之，可也。（多陈之，谓宾客之赙器也，以多为荣。省陈之，谓主人之明器也，以节为礼。）
后汉制，诸侯王、列侯，樟棺黑漆。中二千石以下，坎侯漆。（空中勘合而漆之，如漆坎侯，即箜篌。）载饰以盖，龙首鱼尾，华布墙，纁上周，交络前后，云气画帷裳。中二千石以上有辎，左龙右武。公侯以上，加倚鹿伏熊。千石以下，辎布盖墙，龙首鱼尾而已。黄绶以下至於处士，皆以簟席为墙盖。其正妃、夫人、妻皆如之。
晋贺循云： 饰棺衣以布，玄上纁下。画帷荒云气，不为龙。笭帷易布以绀缯。池以象承霤，以竹为笼，如今车笭，帷以青绢代布。纽，玄纁二。其明器：凭几一，酒壶二，（受六升，幂以功布。）漆屏风一，三穀三器，（粳、黍、稷，灼而乾。）瓦唾壶一，脯一箧，（以三牲之肉为一，代苞俎，所遣奠之俎为藏物也。）屦一，瓦樽一，屐一，瓦杯盘杓杖一，瓦烛盘一，箸百副，瓦奁一，瓦灶一，瓦香炉一，釜二，枕一，瓦甑一，手巾赠币玄三纁二，博充幅，长尺，瓦炉一，瓦盥盘一。 
北齐制，三品以上丧者，借白鼓一面，丧毕进输。三品以上及五等，通用方相，（方相之制，见大丧篇。）四品以下，达庶人，以魌头。（魌头与方相小异。魌音欺。）
隋文帝初定礼：轜车，三品以上，油幰，朱丝络网，施撚，两箱画龙，幰竿诸末垂六旒苏。七品以上，油幰，施撚，两箱画云气，垂四旒苏。八品以下，达於庶人，鳖甲车，无幰撚旒苏画饰。
大唐元陵仪注： 前二日，所司设文武群官次於太极门外，东西廊下。又设帐殿庭，帐内设吉幄，幄内设神座，南向。又设龙輴素幄於殿庭吉幄之右。前一日，午正后一刻，除殿上苇障及殿下凶庭并板城。少府所由移旐附於重北。未正后一刻，典仪设群官夜哭版位，如晨夕哭仪。又设挽歌席位於嘉德门内，设挽郎、挽士席位於嘉德门外，并左右序设，北向相对。设鼓吹、严警位於承天门外。画漏未尽三刻，有司设庭燎终夜。通事舍人分引群官就版位立定，礼官赞哭，哭毕，退就次。挽歌作，尽二点止。严警次发，尽五点止。二更，群官哭及挽歌鼓吹、严警如上仪，其三更、四更、五更并准此。其一日前二刻，奉礼郎设御座，所由设奠席，奉礼设罍洗及礼仪使、太尉版位於东阶下，光禄卿具太牢馔，并如启奠之仪。前一刻，侍中进外办，礼官省馔，光禄卿引馔，礼生引太尉、礼仪使等横陈，再拜讫，升殿。通事舍人分引群官入就位，亦如启奠之仪。礼仪使跪，奉请皇帝止哭奉奠。皇帝去杖前进，中官承传止哭，殿内止哭。太尉以醴齐於皇帝之左跪进，皇帝受醴齐，跪奠於馔前，俯伏，兴，少退立。太祝持祝版进，北面跪读祝文讫，奠版，俯伏，兴，退复位。皇帝再拜哭踊，殿内及庭中文武官九品以上皇帝诸亲等，皆哭十五举声，止。礼仪使跪奏： 献毕，请皇帝退复位。 礼官引太尉降复阶下位。所由彻馔，执事官序降。内所由彻殿上帷帐，唯南北施素帷於旧帐座，所以为障蔽，前设常食。少府监进輴车於西阶下。礼仪使跪奏 皇帝奉宁龙輴 ，奏讫降出。近侍扶皇帝就龙輴前，哭踊尽哀，乃复位。执事者以纛旐及重先导，礼官一人朝服，赞尚辇奉御，帅腰舆繖扇至神座前，侍奉如常仪。内侍捧几置舆上，繖扇侍奉至殿庭帐殿下神座前，跪置座上。内谒者帅中官设香案於座前，繖扇侍奉如仪。礼官一人引符宝郎一人，主宝二人，以赤黄褥案进取谥宝。又礼生二人，亦以赤黄褥案进取谥册。礼官授之，并随礼官先诣册车，安置其旧宝册，准次取置於车。侍中当龙輴南，跪奏 请龙輴降殿 。太常卿帅执翣者升，以翣障梓宫。中官高品等侍奉其侧。司徒帅挽士升，奉引龙輴降殿。礼仪使引近臣及宗子三等以上亲，进捧梓宫。少府、将作、所由并挽士奉梓宫登於龙车上，遂诣帐殿，下素幄。皇帝哭从，诸王等陪从，公主，内官等周以行帷，皆哭踊而从。群官立哭於庭中位，以俟祖奠。其百官之制：将监甄官令，掌凡丧葬，供明器之属。（别敕葬者供，馀并私备。）三品以上九十事，五品以上七十事，九品以上四十事。当野祖明地轴〈革延〉马，（〈革延〉，马带也。凡赠马授〈革延〉，曰〈革延〉马也。〈革延〉，徒嬾反。）偶人，其高各一尺。其馀音声队与僮仆之属，威仪服玩，各视生之品秩。 
太极元年六月，右司郎中唐绍上疏曰： 孔子曰 明器者，备物而不可用也 ，谓刍灵者善，谓为俑者不仁。传曰： 俑，偶人也。有面目机发，似於生人。 以此而葬，殆将於殉，故曰不仁也。王公百官，竞为厚葬，偶人像马，雕饰如生，徒以眩曜路人，本不因心致礼。更相扇慕，破产倾资，风俗流行，下兼士庶。若无禁制，奢侈日增。望请王公以下，送葬明器，皆依令式，并陈於墓所，不得於衢路舁行。 
开元二十九年正月敕： 古之送终，所尚乎俭。其明器墓田等，令於旧数内减。三品以上明器，先是九十事，减至七十事，七十事减至四十事，四十事减至二十事。庶人先无文，限十五事。皆以素瓦为之，不得用木及金银铜锡。其衣，不得用罗绣画。其下帐，不得有珍禽奇兽，鱼龙化生。其园宅，不得广作院宇，多列侍从。其轜车，不得用金铜花结采为龙凤及旒苏、画云气。其别敕优厚官供者，准本品数，十分加三分，不得别为华饰。 馀具开元礼。
祖奠（周晋大唐）
周制，士之丧，柩既朝庙，送宾，有司请祖期，（亦因在外位请之，当以告宾。每一事毕，辄出。将行而饮酒曰祖。祖，始也。）曰 日侧 。（侧，昳也，谓将过中之时。）将载，祝及执事举奠户西，南面东上，卒束，前而降奠席於柩西，（将於柩西，当前束设。）巾奠乃墙。（墙，饰棺。）主人入袒，迺载，踊无算，卒束，袭。（袒，为载变也。迺举柩，卻下而载之，束棺於柩车。 宾出，遂匠纳车阶閒 ，谓此车。）降奠当前束。（下迁柩之奠也。当前束，犹当尸腢，亦在柩车西。束有前后。）商祝饰柩，设披，属引，陈明器。商祝御柩，（亦执功布居前，为还柩车为节也。）乃祖，（还柩向外，为行始。）踊，袭，少南当前束。（主人也。柩还则当前束南。）妇人降，即位於阶閒。（为柩将去有时也。位东上。）祖还车，不还器。（祖有行渐，车亦宜向外。器之陈，自已南上。）祝取铭置於茵。（重不藏，故於此移铭加於茵上。）二人还重左还。（重与车马还相反，由便也。）布席乃奠如初，主人要节而踊。（车已祖，可以为之奠也，是之谓祖奠。蜀谯周曰： 迁祖之奠，升自西阶如初。及日载於车，下奠设於西方，乃陈遣物於庭。讫，彻奠以巾席，俟於西方，乃祖。车既祖，旋向外，离於载处，为行始也，布席乃奠如初。 ）
晋贺循云： 载柩於輴，未明而行迁於祖庙者，乃将告辞於先君也。登自西阶，正柩於两楹间，北首，纳轜车於阶下，载之以適墓。启奠从设於西方。质明，灭烛，更设迁奠如启奠。 
大唐元陵仪注： 祖前一刻，奉礼郎设御位於龙輴幄之东南，西向。所由设奠席於龙輴幄前，奉礼郎设樽坫於帐幄东南。又设太尉位於樽坫东南，西向，礼仪使在其下，监察御史次之。又设罍洗篚於太尉位西南，北向。光禄卿帅斋郎捧馔俟於横街之次，北面西上。礼官进省馔讫，礼生赞光禄卿捧俎进跪奠於席上，诸斋郎捧馔随列於席上。礼生引礼仪使及太尉就位，礼官赞哭。又一人赞群官哭。又各赞止哭。礼仪使导皇帝立於龙輴之东南，西向。礼生引太尉诣罍洗，盥手洗爵，执诣樽坫所；太祝举幂酌醴齐以授太尉。礼仪使跪奏 请皇帝止哭奉奠 。皇帝去杖，前进。中官承传止哭，诸王、妃、主等皆止哭。太尉以醴齐於皇帝之左跪进，皇帝受醴齐，跪奠於馔前，俯伏，兴，少退立。太祝持祝版进，北面跪读文讫，奠版，俯伏，兴，退复位。皇帝哭踊再拜，诸王、妃、主及群官在位者，皆哭再拜。皇帝哭十五举音讫，礼仪使跪奏 请复位 ，俯伏，兴。皇帝退复龙輴后位。礼官各赞群官止哭，通事舍人分引出，就承天门外位以俟。光禄卿帅斋郎彻馔以出。礼官一人朝服，赞尚辇奉御，帅所由以腰舆繖扇诣神座前，各以序立。内谒者、中官舁香案出，内侍捧几置舆上，内所由举繖扇侍奉以出，中官帅其属舁衣箱以从，遂诣玉辂。礼官於辂后立，赞登车。内所由进，兴，当辂后，繖扇分蔽左右。内谒者帅香案进於辂前，内侍奉几登辂。其腰舆亦进居辂前。中官以衣箱授尚衣奉御，置玉辂及副车。内侍并乘马从辂。於是侍中进龙輴南，跪，奏称 请龙輴进发 ，俯伏，兴，退。司徒帅挽士奉引次出。执事者以太常先建之於车，纛次之。公主内官以下应合乘车者，并先升车以俟扈从。 其百官以下仪制，具开元礼。
赗赙（周大唐）
周制，诸侯大夫士之丧，赗赙之礼者，所以知死者赗，知生者赙。（各主於所知也。赗者，所以助主人之送葬者也。赙者，补也，助货财曰赙。公羊传曰： 车马曰赗，财货曰赙。 ）公赗玄纁束，马两。（公，国君也。士制两马。）傧者出请入告，主人释杖，迎於庙门外，不哭，先入门右，北面，及众主人袒。（尊君命也。众主人自若居西面。）马入设。（设於庭，在重南。）宾奉币，由马西，当前辂，北面致命。（宾，使者也。币，玄纁也。辂，辕缚，所以属引也。由马西则亦当前辂之西，於是北面致命，得向柩与奠也。柩车在阶閒少前，三分庭之北。辂有前后。）主人哭拜稽颡，成踊。宾奠币於栈左服，出。（栈谓柩车。凡士车制无漆饰。左服，象授人授其右也。服，车箱。）宰由主人之北举币以东。（柩东，主人位。以东，藏之也。）士受马以出。（此士谓胥徒之长，有勇力者，受马。聘礼曰： 皮马相间可也。 ）主人送於外门外，拜，袭，入复位，杖。
宾赗者将命。（宾，卿大夫士。）傧者出请入告，出告须。马入设，宾奉币，傧者先入，宾从，致命如初。（如公使。）主人拜於位，不踊。（柩车东位。既启之后，与在室同。）宾奠币如初，举币受马如初。傧者出请，若奠，（宾致命，可以奠。）入告，出以宾入，将命如初。士受羊如受马。
上介赗，执珪将命曰： 寡君使某赗。 相者入告，反命曰： 孤某须矣。 陈乘黄大辂於中庭，北辀，执珪将命，客使自下由辂西。主人拜稽颡。坐委於殡东，南隅。宰举以东。（辀，辕也。自，率也。下谓马也，马在辂之下者。）凡将命，乡殡将命。子拜稽颡。西面坐委之。宰举璧与珪，宰夫举襚，升自西阶，西面坐取之，降自西阶。（宰夫，宰之佐。）上客临曰： 寡君有宗庙之事，不得承事，使一介老某相执綍。 （上客，吊者也。临，视也。言欲入视丧所不足而给助之、谦也，实为哭耳。临音力禁反。）相者反命曰： 孤某须矣。 临者入门右，介者皆从之，立於其左，东上。（入门而右，不自同於宾客。）宗人纳宾，升，受命於君，降，曰： 孤敢辞吾子之辱，请吾子复位。 客三辞不得命，遂立於门西，介立於其左，东上。孤降自阼阶，拜之，升哭，与客拾踊三。（拜客，谢其厚意。）客出，送於门外，拜稽颡。
若赙，入告，主人出门左，西面。宾东面将命。（主人出者，赙主施於主人。）主人拜，宾坐委之。宰由主人之北，东面举之反位。（坐委之，明主人哀戚志不在受人物。反位，反主人之后位。）
赠者将命，（赠，送。）傧者出请，纳宾如初，（如其入告，出告须。）宾奠币如初。（亦於栈左服也。）凡将礼，必请而后拜送。（虽知事毕犹请，君子不必人意。）兄弟赗奠可也，（兄弟，有服亲者。可也，且赗且奠，许其厚也。赗奠，於死生两施。）所知则赗而不奠。（所知，通问相知，降於兄弟。奠施於死者为多，故不奠。）赗马入庙门，（以其主於死者。）赙马与其币、大白兵车，不入庙门。（以其主於生人也。兵车，革辂也。虽为死者来，陈之於外，以是战伐田猎之服，非盛者也，故不入也。）赙者既致命，坐委之，傧者举之，主人无亲受也。（丧者非尸柩之事不亲也。举之，举以东。）书赗於方，若九，若七，若五。（方，版也。书赗奠赙赠之人名与其物於版。每版若九行，若七行，若五行。）书遣於策。（策，简也。遣犹送也，谓所藏物茵以下。）乃代哭如初，（棺柩有时将去，不忍绝声。如初谓小敛时。）宵为燎於门内之右。（为哭者设，令为明也。）
大唐制，诸职事官薨卒，文武一品，赙物二百段，粟二百石；二品物一百五十段，粟一百五十石；三品物百段，粟百石；正四品物七十段，粟七十石；从四品物六十段，粟六十石；正五品物五十段，粟五十石；从五品物四十段，粟四十石；正六品物三十段；从六品物二十六段；正七品物二十二段；从七品物十八段；正八品物十六段；从八品物十四段；正九品物十二段；从九品物十段。（行者守从高。）王及二王后若散官及以理去官三品以上，全给；五品以上，给半。若身没王事，并依职事品给。其别敕赐者，不在折限。诸赙物应两合给者，从多给。诸赙物及粟，皆出所在仓库。服终则不给。
遣奠（周晋宋大唐）
周制，大丧，巾车氏饰遣车，遂廞之，行之。（廞，兴也，谓陈驾之。行之，使人举之以如墓。）丧祝御柩出宫，乃代。（丧祝二人相与更也。）遣车视牢具。（言车多少各以所包遣奠牲体之数也，然则遣车载所包遣奠而藏之者与？遣奠，天子太牢包九个；诸侯亦太牢包，七个；大夫亦太牢包，五个；士少牢包，三个。大夫以上，乃有遣车。）疏布輤，四面有障，置於四隅。（輤，其盖也。四面皆有障蔽以隐翳牢肉也。四隅，椁中之四隅也。）凡包牲取下体，国君七个，遣车七乘；大夫五个，遣车五乘。（人臣赐车马者，乃得有遣车。遣车之差，大夫五，诸侯七，则天子九。诸侯不以命数，丧礼略也。个为所包遣奠牲体之数也。象既飨而归宾俎也。取下体者，胫骨，象行也，又俎实之终始也。士包三个，前胫折取臂臑，后胫折取骼也。）君之嫡长殇，车三乘；公之庶长殇，车一乘；大夫之嫡长殇，车一乘。（皆下成人也。自上而下，降杀以两。成人遣车五乘，长殇三乘，下殇一乘，尊卑以此差之。庶子言公，卑远之。传曰： 大功之殇，中从上。 ）士丧，祖奠之明日，厥明，陈鼎五於门外如初。（鼎五，羊、豕、鱼、腊、鲜兽，各一鼎也。士礼特牲三鼎，盛葬奠，加一等，用少牢。鲜，新杀者。如初，如大敛奠时也。）东方之馔：四豆：脾析、蜱醢、葵菹、蠃醢。（脾读为鸡脾之脾。脾，析百叶。蜱，蚌也。蜱音步佳反。蠃音力禾反。）四笾：枣、糗、栗、脯。（糗，以豆糗粉饵。）醴酒。（此东方之馔与祖奠，同在主人之南，当前辂，北上，巾之。）陈器。（明器也。夜敛藏。）灭燎，执烛夹辂，北面。（照彻与葬奠。）宾入者拜之。（明自启至此，主人无出礼。）彻者入，丈夫踊；设於西北，妇人踊。（犹阼阶升时。亦既盥乃入，入由重东而主人踊，犹其升也。自重北西面而彻，设於柩车西北，亦犹序西南。）鼎入，（举入陈之也。陈之盖於重东北，西面北上如初。）乃奠。奠者出，主人要节而踊。（亦以往来为节也。奠由重北而西，既奠由重南而东。）彻者出，踊如初。主人之史请读赗。执筭从柩东当前束，西面，不命无哭，哭者相止也。（丧大记云： 大夫命无哭，士哭者相止。 ）唯主人主妇哭。公史自西方东面命无哭，主人主妇皆不哭。读遣，卒，命哭，灭烛出。（公史，君之典礼书者也。遣者，入壙之物。君使史来读之，成其得礼之正以终也。烛夹辂也。礼记曰： 乃包奠而读书。 ）
或问於曾子曰： 夫既遣而包其馀，犹既食而裹其馀与？君子既食，则裹其馀乎？ （言既遣奠而又包之，是与食於人，已则裹其馀以持去何异，君子宁为是乎？言伤廉。）曾子曰： 吾子不见大飨乎？夫大飨，既飨，卷三牲之俎归於宾馆。父母而宾客之，所以为哀也。 （既飨，归宾俎，所以厚之。言父母，家之主，今宾客之，是孝子哀亲之去也。）
晋贺循曰： 祖奠竟，厥明又大奠。大奠者，加於常一等，士以少牢，大夫太牢，盛葬礼也，是谓遣奠。奠毕，包牲下体以为藏备，大夫苞五，士苞三，遂行如墓。初设遣奠，士陈五鼎，用少牢，庶物备苞之以葬。今虽不能备礼，宜加於常奠，以盛送终也。其以葬日晨而设之。 
宋崔凯云： 朝於祖庙一宿，明日载柩将至墓。柩将还南向，少牢之奠於车西，名曰用荐，遣奠尚飨。大夫以上太牢。其祝辞曰 哀子某敢用絜牲刚鬛用荐 ，此遣奠者也。 
大唐元陵仪注： 前三日，所司设皇帝奉辞次於承天门外之左，西向。其日，金吾仗卫如常仪。卤簿使先进玉辂於承天门外东偏稍南，舆辇、鼓吹、吉驾、卤簿并序列於玉辂前。又进辒辌车当承天门中稍南，凶仪明器序列於辒辌车前。奠前一刻，奉礼郎布文武群官位於承天门外，异位重行，如太极庭中仪。光禄卿具遣奠之馔以俟。执事官位并先俟於门外之东。龙輴至承天门外，礼官赞止哭，内外皆止哭。侍中进龙輴前，跪奏称 请升辒辌车 ，俯伏，兴。司徒帅舁梓宫官及所由奉梓宫升辒辌车。所司设奠席於辒辌车东南，奉礼郎设樽坫於席东南，设罍洗又於其南，设太尉版位又於东，西向。礼官进省馔讫，礼生赞光禄卿捧俎进，跪奠於席上；诸斋郎捧俎随列於席上。礼生引太尉就位。礼官赞哭，在位者皆哭；又赞止哭，在位者皆止哭。礼生引太尉诣罍洗，盥手洗爵，诣樽坫所，太祝举幂酌醴齐。礼仪使就次，奏请皇帝出就次。皇帝出次，立於奠东，西向。太祝以醴齐授太尉讫，礼仪使奏请皇帝去杖前进，中官承传止哭，诸王、妃、主等皆止哭。太尉以醴齐於皇帝之左跪进，皇帝受醴齐，跪奠於馔前，俯伏，兴，少退立。太祝持版进，西北向跪读祝文讫，奠版，俯伏，兴，退复位。皇帝哭踊，礼仪使赞皇帝再拜。诸王、妃、主及在位群官等皆哭。礼仪使跪奏 请皇帝少退 ，近侍扶皇帝少退於位。少府监设读哀册褥於奠东。礼官引册案进，举册官举册进至褥东，西面，以册东向。礼官赞太尉及群官止哭，中官承传诸王、妃、主等皆止哭。礼官引中书令进，跪读册讫，俯伏，兴，退复位。举册者以授秘书监，秘书监以授符宝郎。皇帝哭踊，礼仪使奏请皇帝再拜。太尉、群官、诸王、妃、主皆哭再拜。少府彻褥，光禄彻馔讫，礼仪使跪奏称 辒辌车将发 ，皇帝前，哭尽哀。礼仪使称 请再拜奉辞 ，俯伏，兴；皇帝稽颡，哭踊，再拜。辒辌车发。礼仪使又跪奏 请皇帝还宫 ，俯伏，兴。近侍扶引皇帝入次。太尉以下於次南横行进名再拜奉辞讫，各就本职。如诸王有故不赴山陵者，俟皇帝奉辞入次后，诸王进至辒辌之左，以南为上，哭尽哀，再拜辞。妃、主、内官不去者，於辒辌车后，帷中哭，再拜辞。讫，礼生赞侍中於辒辌车前跪请进发，讫，俯伏，兴。 百官以下仪制，如开元礼。
器行序（周晋大唐）
周制，大丧，大司徒帅六乡之众庶，属其六引。（郑司农云： 六引谓丧车索也。 ）小司徒帅邦役，治其政教。（丧役，正棺、引、窆、复土。）遂人帅六遂之役而致之，掌其政令。及葬，帅而属六綍。及窆，陈役。（致役於司徒，及墓上事及竁也。綍，举棺索。用綍旁六执之者，天子其千人欤？）遂师帅其属以幄帟先道野役。及窆，抱磨共丘笼及蜃车之役。（使以幄帟先者，太宰也，其馀则司徒。幄帟先，所以为葬窆之间先张神座也。蜃车，柩路也。磨者，適历执綍者名也。遂人主陈之，而遂师以名行校之。）士丧，既遣奠，行器，（目葬行明器，在道之次。）茵苞器序从，（如其陈之先后。）车从，（次器。）商祝执功布，以御柩执披。（居柩车之前，若道有低仰倾亏，则以布为抑扬左右之节，使引者执披者知之。士执披者八人。）诸侯执綍五百人，四綍，皆衔枚，司马执铎，左八人，右八人，匠人执羽葆御柩。大夫之丧，执引者三百人，执铎者左右各四人，御柩以茅。（五百人，一党之人也。诸侯之大夫，邑有三百户之制。綍引同耳。庙中曰綍，在途曰引，互言之也。御柩者，居前导正之。大夫士皆二綍。）吊，非从主人也，四十者执綍。（言吊者必助主人之事。从犹随也。成人二十之上，至四十以下，丁壮时也。曲礼云： 助葬必执紼。 ）主人袒，乃行，踊无筭。（袒，为行变也。乃行，谓柩车行也。凡从柩者，先后左右如迁於祖之序。）出宫，踊，袭。（哀次。）至於邦门，公使宰夫赠玄纁束。（邦门，城门。赠，送。）主人去杖不哭，由左听命，宾由右致命，（柩车前辂之左右也。当时止柩车。）主人哭拜稽颡，宾升实币於盖，降，主人拜送，复位，杖，乃行。（升柩车之前，实其币於棺盖之柳中，若亲授之然。复位，反柩车后。）
晋贺循云： 丧车前后四引，引十人，合四十人。十人一伥，合四十四人。皆素服白〈巾臽〉伥手执练幡以部伍所主，禁讙呼嬉戏。四伥，一吏主之也。 
大唐制，鸿胪寺司仪署令掌凡引、披、铎、翣、挽歌、纛帐之属。三品以上四引，四披，六铎，六翣；六品以上二引，二披，四铎，四翣；九品以上二铎，二翣。凡执引披者，皆布帻，布深衣。其下帐，五品以上用素缯，六品以下用练，妇人用采。至邦门，三品以上赠以束帛，一品加乘马。既引，又遣使赠於郭门外，皆以束帛，一品加璧。馀具开元礼。
挽歌（周汉晋宋大唐）
鲁哀公十一年，吴子伐齐。将战，齐将公孙夏命其徒歌虞殡。（杜元凯曰： 虞殡，送葬歌曲也。公孙夏示必死，故命其徒而歌之。 孔颖达曰： 虞殡者，谓启殡将虞之歌也。今人谓之挽歌。 ）
汉高帝时，齐王田横自杀，其故吏不敢哭泣，但随柩叙哀。而后代相承，以为挽歌，盖因於古也。
晋成帝咸康七年，杜后崩，有司闻奏，依旧选公卿以下六品子弟六十人为挽郎，诏又停之。
挚虞云： 汉魏故事，大丧及大臣之丧，执綍者挽歌。新礼以为挽歌出於汉武帝役人劳歌，声辞哀切，遂以为送终之礼，虽音曲摧怆，非经典所制，不宜以歌为名。按挽歌，诗称 君子作歌，惟以告哀 。以歌为名，亦无所嫌，宜定新礼如旧。 
宋文帝元嘉十七年，元皇后崩，诏停选挽郎。
大唐元陵之制 属三缪练紼於辒辌车为挽，凡六紼，各长三十丈，围七寸。执紼挽士，虎贲千人，皆白布葱褶，白布介帻。分为两番。挽郎二百人，皆服白布深衣，白布介帻，助之挽两边，各一紼。挽歌二部，各六十四人，八人为列，执翣。品官左右各六人，皆服白布褠衣，白布介帻。左右司马各八人，皆戴白布武弁，服白衤属布，（衤属音属，谓襦长。）无领缘，并执铎。代哭百五十人，衣帻与挽歌同。至时，有司引列於辒辌车之前后。其百官制，鸿胪寺司仪署令掌挽歌。三品以上六行三十人，六品以上四行十六人，皆白练褠衣，皆执铎帗。 
葬仪（合葬附周晋大唐）
周制，冢人掌公墓之地，辨其兆域而为之图。先王之葬居中，以昭穆为左右。（公，君也。图，谓画其地形及丘垄所处而藏之。先王造茔者，昭居左，穆居右，夹处东西。）方相氏掌蒙熊皮，黄金四目，玄衣朱裳，执戈扬盾。大丧，先柩，及墓入壙，以戈击四隅，驱方良。（壙，穿地中也。方良，魍魉也，木石之怪。）旅贲氏縗葛，执戈盾夹王车，左八人，右八人，车止则持轮。巾车持盖从车持旌。（从车，随柩路。持盖旌者，王平生车建旌，雨则有盖。今蜃车无盖，执而随之，象生时有也。所执者铭旌。）丧祝掌劝防之事，（劝犹倡帅前引者。防谓执披备倾亏也。）及辟，令启。（郑众云： 辟谓除菆涂椁。令启谓丧祝主命役人开之。 辟音毗亦反。菆音在官反。）小祝设道赍之奠，分祷五祀。（赍犹送也。送道之奠，谓遣奠也。分其牲体，以祭五祀，告）（王去此宫中不复反，故祭之。礼，王七祀，五者，司命、大厉，平生出入不以告。）及壙，丧祝脱载除饰。（郑众云： 去棺饰；谓帷荒池绞翣之属，令可举移安措。 ）司几筵设苇席，右素几。其椁席用萑，黼纯。（椁席，藏中神座之席。）掌蜃掌敛互物蜃物，以供闉壙之蜃。（互物，蚌蛤之属。闉，塞也。将井椁，先塞下以蜃，御湿也。）遂入藏凶器。成葬，小宗伯诏相丧祭之礼，而祭墓为位。（成葬，丘已封也。天子之冢，盖不一日而毕。位，坛位也。先祖形体讬於此地，祀其神以安之，冢人为尸。）又冢人云： 凡诸侯及诸臣葬於王墓者，授之兆。凡诸侯居左右以前，卿大夫士居后，各以其族。（子孙各就其所出王，以尊卑处其前后，而亦并昭穆。）凡死於兵者，不入兆域。（战败无勇，投诸茔外以罚之。）凡有功者居前，（居王墓之前，处昭穆之中央。）以爵等为丘封之度，与其树数。 （别尊卑也。王公曰丘，诸臣曰封。汉律曰： 列侯坟高四丈，关内侯以下至庶人，各有差。 ）柩行至於壙，陈器於道东西，北上。（统於壙。）茵先入。（当藉柩也。元士则葬用輁轴，加茵焉。）属引。（於是脱载除饰，属引於缄耳。）君葬用辁车，四綍二碑，御棺用羽葆。大夫用辁车，二綍二碑，御棺用茅。士葬用国车，二綍无碑，比出宫，御棺用功布。（辁车，柩车也。尊卑之差。在棺曰綍，行道曰引，至壙将窆，又曰綍，用綍而设碑，是以连言之。碑，桓楹也，将葬，树於壙四隅，以繂绕之以下棺也。御棺，居前为节度也。士言比出宫用功布，则出宫而止，至壙无矣。）主人袒，众主人西面北上，妇人东面，皆不哭。（夹羡道为位。）乃窆，主人哭踊无算。（窆，下棺也。）袭，赠用制币玄纁束，拜，稽颡，踊如初。（丈八尺曰制，二制合之，束，十制五合。）卒，袒，拜宾，主妇亦拜宾，即位，拾踊三，袭。（主妇拜女宾也。即位，反位也。）宾出，则拜送。（相问之宾。）藏器於旁，加见；（器，用器、役器也。见，棺饰，更谓之见者，加此则棺柩不复见矣。先言藏器乃云加见者，器在见内也。内之者，明君子之於事终不自逸也。见音古苋反。）藏苞筲於旁；（於旁者，在见外也。不言瓮甒，馔相次可知也。两两而居。丧大记曰： 棺椁之间，君容柷，大夫容壶，士容甒。 ）加折，卻之；加抗席，覆之；加抗木。天子七月而葬，五重八翣；诸侯五月而葬，三重六翣；大夫三月而葬，再重四翣。（五重者，谓抗木与茵也。葬者抗木在上，茵在下也。既夕云： 抗木横三缩二，加抗席三，加茵，用疏布，缁翦，有幅，亦缩二横三。 ）实土三。主人拜乡人，（谢其勤劳。）即位，踊袭如初。（哀亲之在斯也。）乃反哭。
檀弓云： 合葬非古也，自周以来。 （古谓殷以前。） 季武子曰： 周公盖祔。  （祔谓合葬也。合葬自周公以来。） 孔子曰： 卫人之祔也，离之；（祔谓合葬也。离之，有以閒其椁中。）鲁人之祔也，合之，善夫！  （善夫，善鲁祔葬当合。） 孔子合葬於防 。（防，鲁地。）
说曰：记云葬於北方，北首，三代之达礼也，之幽之故也。（北方，国北。）弁绖葛而葬，与神交之道也，（接神之道，不可纯凶也。天子诸侯变服而葬，冠素弁，以葛为环绖。既虞卒哭，乃服受服也。杂记曰： 凡弁绖，其縗侈袂。 ）有敬心焉。（逾时哀衰而敬生也。敬则服有饰也。大夫士三月而葬，未逾时。）周人弁而葬，殷人冔而葬。（周弁殷冔，俱象祭冠而素，礼同。）
凡殉葬，非礼也。陈子车死於卫，其妻与其家大夫谋以殉葬，定，而后陈子亢至，曰： 夫子疾，莫养於下，请以殉葬。 子亢曰： 以殉葬，非礼也。虽然，则彼疾当养者，孰若妻与宰？得已，则吾欲已；不得已，则吾欲以二子者之为之也。 （子亢，子车弟，孔子弟子。下，地下也。度谏之不能止，以斯言拒之。已犹止也。）於是弗果用。（果，决。）
陈乾昔寝疾，属其兄弟，而命其子尊己曰： 如我死，则必大为我棺，使吾二婢子夹我。 （婢子，妾也。）既死，其子曰： 以殉葬，非礼也，况又同棺乎！ 弗果杀。（善尊己不陷父於不义。）
子路曰： 伤哉贫也！生无以为养，死无以为礼也。 孔子曰： 啜菽饮水尽其欢，斯之谓孝；敛手足形，还葬而无椁，称其财，斯之谓礼。 （还犹疾也。谓不及其日月。）
国子高曰： 葬也者，藏也。藏也者，欲人之弗得见也。是故衣足以饰身，棺周於衣，椁周於棺，土周於椁；（言皆所以为深邃，难人发见之也。国子高，成子高也。成，谥也。）反壤树之哉！ （反，复也。怪不如太古也，而反封树之。意在於俭，非周礼。）又曰： 吾闻之也，生有益於人，死不害於人。吾纵生无益於人，可以死害於人乎？我死，则择不食之地而葬我焉。 （不食地，谓不垦耕。）
夫子居於宋，见桓司马自为石椁，三年而不成。夫子曰： 若是其靡也，死不如速朽之愈也。 
子游问丧具，夫子曰： 称家之有无。 子游曰： 有无恶（音乌）乎齐？ （音剂。恶乎齐，问丰省之比。）夫子曰： 有，无过礼。苟亡矣，敛手足形，还葬，（还之言便也。言已敛即葬之，不待三月。）悬棺而窆，（不设碑繂，不备礼也。窆，下棺也。）人岂有非之者哉？ （不责於人所不能。）
孔子之丧，有自燕来观者，舍於子夏氏。子夏曰： 圣人之葬人，与人之葬圣人也，子何观焉？昔者夫子言之曰： 吾见封之若堂者矣，见若坊者矣，（坊形旁杀平上而长。）见若覆夏屋者矣，（覆谓茨瓦也。夏屋，今之门庑也。其形旁广而卑。）见若斧者矣。 （斧形旁杀刃上而长。）从若斧者焉，（孔子以为刃上难登，狭又易为功。）马鬛封之谓也。（俗閒名。）今一日而三斩板，而已封，（板盖广二尺，长六尺。斩板谓断其缩也。三断止之旁杀，盖高四尺。诗曰： 缩板以载。 ）尚行夫子之志乎哉！ （尚，庶几也。）
曾子问： 葬引至於堩，日有食之，则有变乎？且不乎？ （堩，道也。变谓异礼也。堩音古邓反。）孔子曰： 昔者，吾从老聃助葬於巷党，及堩，日有食之。老聃曰： 丘！止柩，就道右，止哭以听变。 既明反而后行，曰 礼也 。（巷党，党名也。就道右者，行相左也。变，日蚀也。反复也。）反葬，而丘问之曰： 夫柩，不可以反者也，日有食之，不知其已之迟数，则岂如行哉？ （已，止也。数读作速。）老聃曰： 诸侯朝天子，见日而行，逮日而舍，奠；大夫使，见日而行，逮日而舍。（舍奠，每将舍，奠行主。）夫柩不早出，不暮宿。  （侵晨夜则近奸寇。）
春秋左氏传曰：鲁成公二年，宋文公卒，始厚葬，用蜃炭，益车马，始用殉，（烧蛤为炭以瘗壙，多埋车马，用人从葬。）重器备，（重犹多也。）椁有四阿，棺有翰桧。（四阿，四注椁也。翰，旁饰。桧，上饰。皆王礼。）君子谓华元、乐举於是乎不臣。臣，治烦去惑者也，是以伏死而争。今二子者，君生则纵其惑，（谓文十八年，杀母弟须。）死又益其侈，是弃君於恶也，何臣之为？（若言何用为臣。）
鲁昭公十二年，左传曰： 郑简公卒，将为葬除，及游氏之庙，（游氏，子太叔族。）将毁焉。子太叔使其除徒执用以立，而无庸毁，（用，毁庙具。）曰： 子产过女而问何故不毁，迺曰 不忍庙也。诺，将毁矣 ！ （教毁庙者之辞。）既如是，子产迺使避之。司墓之室，有当道者，毁之则朝而塴，（补邓反，下棺。）弗毁则日中而塴。子太叔请毁之，曰： 无若诸侯之宾何？ （不欲久留宾。）子产曰： 诸侯之宾能来会吾丧，岂惮日中？无损於宾而民不害，何故不为？ 遂弗毁，日中而葬。君子谓子产於是乎知礼，礼无毁人以自成也。 
曾子问曰： 下殇，土周葬於园，遂舆机而往，涂迩故也。（土周，堲周也。周人以夏后氏之堲周，葬下殇於园中，以其去成人远，不就墓也。机，轝尸之床也。以绳其中央，又以绳从旁钩之。礼以机举尸，轝之以就园而敛葬焉，涂近故耳。）今墓远，则其葬也如之何？ （今人敛下殇於宫中，而葬之於墓，与成人同。墓涂乃远，其葬当轝其棺乎？载之也？问礼之变也。）孔子曰： 吾闻诸老聃曰：昔者史佚有子而死，下殇也。墓远，（盖欲葬墓如长殇，从成人也。长殇有送葬车者，则棺载之矣。史佚，武王时贤史也。贤犹有不知。）召公谓之曰： 何以不棺敛於宫中？ （欲其棺敛於宫中，如成人也。敛於宫中，则葬当载之。棺音古患反，下棺衣同。）史佚曰： 吾敢乎哉！ （畏知礼者。）召公言於周公，（为史佚问。）周公曰： 岂，不可！ （言是岂，於礼不可也。不许之。）史佚行之。（失指，以为许也，遂用召公之言。）下殇用棺衣棺，自史佚始也。 （棺，谓敛於棺也。）
曾子问曰： 并有丧如之何？何先何后？ （并谓父母若亲同者同月死也。）孔子曰： 葬，先轻而后重；其奠也，先重而后轻：礼也。自启及葬，不奠，（不奠，务於当葬者。）行葬不哀次，（不哀次，轻於在殡者。）反葬奠，而后辞於宾，遂脩葬事。（辞於宾，谓告将葬启期也。）其虞也，先重而后轻，礼也。 
晋贺循葬礼云： 至墓之位，男子西向，妇人东向。先施幔屋於埏道北，南向。柩车既至，当坐而住。遂下衣几及奠祭。哭毕柩进，即壙中神位。既窆，乃下器壙中。荐棺以席，缘以绀缯。植翣於墙，左右挟棺，如在道仪。 
大唐元陵仪注： 山陵日，依时刻，吉凶二驾备列讫，尚辇帅腰舆繖扇入诣神座前，内侍捧几，内谒者捧香炉，各置舆上。中官帅其属舁衣箱以出。神舆至玉辂后，内常侍捧几置辂中，舆等退就列。中官以衣箱传授尚衣奉御，置於玉辂及副车中。神驾动，警跸如常，千牛将军夹辂而趋。至侍臣上马所，礼生赞侍臣上马，侍臣上马讫，夹侍於前，礼生在供奉官内。诸侍卫之官，各督其属，左右翊神驾动，卤簿官以黄麾麾之，鼓吹振作，警跸如常。当陵门，以赤麾麾之，鼓吹不作。侍臣下马，步导於前，神驾至吉帷宫，回车南向。尚辇帅腰舆繖扇至辂后，内常侍奉几置舆上，繖扇侍奉至帐殿下，内侍捧几置座上，内谒者捧香炉置座前，舆等退就列。玉辂及卤簿侍卫之官，停列於帷宫门外。吉驾引，礼官赞侍中进辒辌车灵驾前，奏请灵驾发引，俯伏，兴，退。司马执铎，挽郎执紼，挽歌振作；及挽以进，内外哭从，以赴山陵。灵驾至陵门西凶帷帐殿下，回驾南向。公主及内官以下并降车，障以行帷，哭於凶帐殿之西，东向北上。群官皇亲哭者序立於帷门外，东西相向，北上。哭十五举音，止，各退就次。前三刻，奉礼郎於隧道东南，量远近，设皇亲诸亲奉辞位。又於其南设应从文武官五品以下奉辞位，又於其南设六品以下奉辞位。每等异位，重行，西面北上。设奉礼郎位於其北，礼生二人立於其南，差退。内谒者於隧道西南稍北，帷内设公主、王妃及内官以下奉辞位，东向北上。前一刻，所司设奠席於辒辌车前，设罍洗於东南，罍在洗西，篚在洗东。於是群官列位序立。光禄卿帅其属以馔奠於席上。礼官引太尉诣罍洗，盥手洗爵，诣樽坫所，太祝酌醴齐讫，太尉跪奠於馔前，俯伏，兴。太祝持版进太尉之左，跪读文讫，奠版，俯伏，兴。太尉再拜。在位者皆再拜。发引，至南神门，将作监进龙輴於灵驾之后。礼官赞侍中进辒辌灵驾前，跪，奏称 请降灵驾，御龙輴 ，俯伏，兴，退舁梓宫。所由迺奉迁梓宫至龙輴，舁梓宫官左右捧从。司空以巾拭梓宫，并拂夷衾。少府属紼於龙輴。礼官赞侍中进龙輴前，跪奏称 请引龙輴即玄宫 ，俯伏，兴，退。挽郎执紼，奉引龙輴，左回北首。礼官赞司徒前导，白幰弩、素信幡、大旐及翣，皆依次而引，近伏近侍夹进如礼官导。通事舍人引太尉先导於龙輴之左。主节官帅持节者脱节在太尉之前，差退。代哭者及挽歌皆序立於门外之西，重行东向，押官排比以俟。皇亲、诸亲、群官等哭从。公主、王妃及内官等障以行帷。龙輴至羡道，停於帷下，南首以俟。时妃主内官以下，於羡道西南帷内就位，东向哭。通事舍人分引群官、皇亲、诸亲各就奉辞位，所由各赞哭，在位者皆哭。其吉卤簿侍奉官少前，序立於门外之东，西向北上，哭。皆三十举音，止，再拜奉辞。至时，内官以下吉服，奉迁梓宫入自羡道，奉接安於御榻褥上，北首，覆以御衾。龙輴退出。其押吉卤簿官，并服白布巾衫就哭；将掩玄宫，并依前服吉服。初，梓宫降自羡道，奉礼郎设太尉进宝册赠玉币位於羡道东南，西向；设礼仪使奉宝册玉币位於太尉之南；又设秘书监位於其南。礼官导通事舍人引太尉以下俱吉公服各就位。又导持节者服节衣引太尉之前；礼部侍郎奉宝绶案、谥册案、哀册案，每案四人对举，（用九品以上清资官舁。）立於太尉之西南；少府监奉赠玉，置於匣，帅其属捧立於礼部侍郎之西；太府卿奉币玄三纁二，置於篚，帅其属捧立少府监之西，俱北面，各立於宝册玉币之后。（按玄衣纁裳，周制也。当时所服，故以为币。服，近代及今，则皆不用。滞儒执古，仪注复存，且非古所上，不取触途皆尔。其吉制非允，岂可悉行。斯未达礼从宜及随时之义也。具昏礼篇，不复重载。）立定，礼官导通事舍人，引礼部侍郎取宝绶於案，进授太尉。又礼生一人引秘书监取谥册、哀册，进授礼仪使。（其册如重，则判官助举。）又引少府监取玉於匣，并荐巾。又引太府卿取币进授礼仪使，以币承巾玉。礼部侍郎以下并退。龙輴既出，礼仪官分赞太尉、礼仪使奉宝册玉币，并降自羡道。至玄宫，太尉奉宝绶入，跪奠於宝帐内神座之西，俯伏，兴，退。礼仪使以谥册跪奠於宝绶之西，又以哀册跪奠於谥册之西，又奉玉币跪奠於神座之东。并退出复位。礼生引将作监、少府监入陈明器，白幰弩，素信幡、翣等，分树倚於墙，大旐置於户内。（其趺竿烧之。自馀明器，各以次逐便陈之，使有行列。）陈布讫，并内官以下，并出羡道就位。所由赞内外哭、群官、皇亲、诸亲并吉仪侍奉官皆哭，三十举音，再拜，又再拜奉辞讫，引退以出。中官赞公主、王妃并退出，周以行帷，至门，乘车以扈从。礼生导主节官，帅持节者，引太尉及司空、山陵使、将作监、御史一人监锁闭玄宫。司空复土九锸。（所司帅作工续以终事。）其先除服者，并改服。凶仪卤簿，解严退散。辒辌车、龙輴之属，於柏城内庚地焚之。其通人臣用者则不焚。 
神龙元年十二月，将合葬则天皇后於乾陵，给事中严善思上表曰： 臣谨按天元房录葬法云： 尊者先葬，卑者不合於后开入。 臣伏闻则天大圣皇后欲开乾陵合葬，然以则天皇后卑於天皇大帝，若欲开陵合葬，即是以卑动尊，事既违经，恐非安稳。臣又闻乾陵玄宫，其门以石闭塞，其石缝铸铁以固其中。今若开陵，其门必须镌凿。然以神明之道，体尚幽玄，今乃动众加功，诚恐多所惊黩。又若别开门道，以入玄宫，即往者葬时神位先定，今更改作，为害益深。伏以汉时诸陵，皇后多不合葬。魏晋以降，始有合者。然以西汉积年，尚馀四百；魏晋以后，祚皆不长。伏望依汉朝之故事，改魏晋之颓纲。於乾陵之旁，更择吉地，取生墓之法，别起一陵，既得从葬之仪，又成固本之业。伏以合葬者，缘人私情；不合葬者，前循故事。若以神道有知，幽涂自得通会；若以死者无知，合之复有何益？伏望少回天眷，俯览臣言，行古昔之明规，割私情之爱欲，使社稷长享，天下乂安。 疏奏，令百官详议。寻有敕令，准遗诏合葬。
开元二十一年二月，定安公主初降王同皎，后降韦濯，又降博陵崔铣，铣复先卒，及是公主薨，其子驸马王繇请其父合葬，敕旨依。给事中夏侯銛駮之曰： 公主自昔降婚，梧桐半死；逮乎再醮，琴瑟两亡。则生存之时，已与前夫义绝；殂谢之日，合从后夫礼葬。今若依繇所请，卻祔旧姻，恐魂而有知，王皎不纳於幽壤；死而可作，崔铣必诉於玄天。国有典章，事难逾越。原繇此意，虽申罔极之情；本礼而行，或致不稽之诮。銛谬膺駮正，敢旷司存；请旁移礼官，并求指定。 下太常寺请议。
贞观十一年十月，诏曰： 诸侯列葬，周文创陈其礼；大臣陪陵，魏武重申其制。去病佐汉，还奉茂陵之茔；夷吾相齐，终讬牛山之墓。斯盖往圣垂范，前贤遗则，在曩昔之宿心，笃始终之大义也。皇运之初，时逢交丧，谋臣武将等先朝特蒙顾遇者，自今以后，身薨之日，所司宜即以闻，并於献陵左侧，赐以墓地，并给东园秘器。 
丧葬令： 凡五品以上薨卒及葬祭者，应须布深衣、帻、素幕、轝，皆官借之。其内外命妇应得卤簿者，亦如之。其墓田之制，一品，茔，先方九十步，今减至七十步；坟先高丈八尺，减至丈六尺。二品，先方八十步，今减至六十步；坟先高丈六尺，减至丈四尺。三品，先方七十步，减至五十步；坟先高丈四尺，减至丈二尺。其四品，先方六十步，减至四十步；坟先高丈二尺，减至丈一尺。五品，先方五十步，减至三十步；坟高一丈，减至九尺。六品以下，先方二十步，减至十五步；坟高八尺，减至七尺。其庶人先无文，其地七步，坟高四尺。其送葬祭盘，不许作假花果及楼阁，数不得过一牙盘。 其百官葬仪具开元礼。
