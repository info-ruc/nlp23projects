<strong>礼四十四沿革四十四凶礼六</strong>
丧制之二
沐浴（周大唐）
周制，大丧，肆师大渳（音尾）以鬯筑鬻。（音煮。筑香草，煮以为鬯以浴尸。香草，郁金也。渳谓浴尸。）小宗伯掌大肆以秬鬯渳尸。（大肆，始陈尸也。杜子春云以秬鬯浴尸。）君沐粱，大夫沐稷，士沐粱。
士丧，始卒，甸人掘坎於阶间，少西；为垼於西墙下，东乡。掘坎南顺，广尺，轮二尺，深三尺，南其壤。（甸人，有司主田野之官。垼，块灶，在西墙下，中庭之西。南顺，统於堂也。垼音役。）新盆、盘、瓶、废敦、（音对）重鬲（音历）皆濯，造於西阶下。（新此瓦器五种者，重死事。盆以盛水，盘承渜濯，瓶以汲水。废敦，敦无足者，所以盛米也。重鬲，鬲将悬於重。濯，涤溉也。造，至也。犹馔也，以造言之，丧事遽。）沐巾一，浴巾二，皆用绤，实於笲，（巾所以拭污垢。浴巾二者，上体下体异也。绤，粗葛也。笲音烦，下同。）栉於箪，（箪，苇笥也。）浴衣於箧，（浴衣，以布为之，制如今通裁也。）皆馔於西序下，南上。（东西墙谓之序。中以南谓之堂。）管人汲，不说繘，（均必反。）屈之，（管人，有司主馆舍者。不说繘，将以就祝濯米。屈，萦也。）尽阶不升堂，授外御者。外御者入浴。主人皆出户外，北面。小臣四人抗衾，御者二人浴，襢笫。（庄俟反。抗衾，为其裸裎，蔽之。襢笫，去席，盝水便也。裎，他顶反。）浴水用盆，沃水用枓，（音主。）浴用絺巾，挋（音振）用浴衣，如他日。小臣爪足。浴馀水弃於坎。妇人丧，则内御者抗衾而浴。（抗衾者，蔽上，重形也。挋，拭也。爪足，断足爪也。）管人汲，授御者，御者差（七何反）沐於堂上。士则祝淅米於堂，南面，用盆。管人尽阶不升堂受潘，煮於垼，陶人出重鬲，甸人取所彻庙之西北厞薪用爨之。（尽阶，三等之上也，差亦淅也。淅饭米取其潘，以为沐也。丧礼士沐以稻，此云以粱，盖天子之士也。率而上之，天子则沐黍与。祝，夏祝也。）祝盛米於敦，奠於具北。管人授御者沐，乃沐用瓦盘，挋用巾，如他日。小臣爪手翦须。濡濯弃於坎。（濡濯，沐浴馀潘水。巾栉浴衣亦弃之。既夕记云： 甸人筑坅坎。 注： 筑，实土其中，坚之，穿坎之名，一曰坅。 音五锦反。）君大夫鬊爪及敛实於角中，士埋之。（鬊音舜，乱发也。角中谓棺内四隅也。将实爪发於棺中，必为小囊盛之。）鬠用组，乃笄，设明衣裳。（用组束发。鬠，敛也。鬠音脍，又音会也。）主人入即位。（已设明衣，可以入也。）
大唐元陵仪注： 将沐浴，内有司为垼於殿西廊下，累块为灶，东面，以俟煮。沐浴新盆盘瓶鬲皆濯之，陈於西阶下。掘埳於西阶之西。陈明衣裳於其侧。帛巾一，方尺八寸，沐巾二，浴巾四，皆用帛练。栉及浴衣各实於箧。将沐浴，内掌事者奉米潘及汤，各盛以瓮，并沐盘，升自西阶，授沐者以入。嗣皇帝、妃、公主等悉出帷外。嗣皇帝以下在殿东楹閒，北面西上。内命妇以下在殿西閒，北面东上。俱立哭。既沐而栉。将浴，内执事者六人抗衾，御者四人浴，拭以巾，挋用浴衣。设床於大行东，衽下莞，席上簟。浴者举大行，易床设枕，理其须发，断爪，盛於小囊，大敛即内於棺中也。著明衣裳，以方巾覆面，以大敛之衾覆之。内外入，就位哭。其五品以上沐用稷，四人浴。六品以下沐用粱，二人浴。 馀具开元礼。
含（周魏大唐）
周制，典瑞大丧供饭玉、含玉。（饭玉，碎玉以杂米也。含玉，以柱左右齻及口中者也。齻音颠。）舍人供饭米。（饭所以实口，不忍虚也。）诸侯以璧，大夫以珠，士以贝，实於笲。（贝，水物，古者以为货，江水出焉。笲，竹器名也。）米，君以粱，大夫稷，士粱，一豆实於筐。（一豆，四升。）
士丧将含，商祝袭祭服褖衣次。（商祝，祝习商礼者也。商人教之以敬，於接神宜。袭，布衣床上也。祭服，爵弁服、皮弁服，皆从君助祭之服也。大蜡有皮弁素服送终之礼。袭衣於床，床次含床之东也。）主人出，南面，左袒，扱诸面之右，盥於盆上，洗贝，执以入。宰洗柶建於米，执以从。（俱入户西乡也。柶音四。）商祝执巾从入，当牖北面，彻枕，设巾，彻楔，受贝，奠於尸西。（当牖北面，直尸南也。设巾覆面，为饭之遗落米也。）主人由足西床上坐，东面。（不敢从首前也。）主人左扱米实於右，三实一贝。左、中亦如之。又实米唯盈。（於右，尸口之右也。唯盈，取满而已。）主人袭，反位。（袭，服衣也。位在尸东。）商祝掩，瑱，设幎目。（掩者，先结颐下，既瑱，设幎目。既夕记云： 卒洗贝，反於笲，实贝，柱右齻左齻。 注云： 象齿坚也。 幎音萦，下同。）夏祝彻馀，乃袭。（夏祝，祝习夏礼者。夏人教以忠，其於养宜也。）
凡诸侯有相含之礼，含者执璧将命曰： 寡君使某含。 相者入告，出曰： 孤某须矣。 （含玉为璧制，其分寸大小未闻。）含者入，升堂致命。主人拜，稽颡。含者坐委於殡东南。有苇席，既葬蒲席。降出，反位。（春秋有既葬归含、赗、襚，无讥焉，皆受之於殡宫是也。）宰夫朝服即丧屦，升自西阶，西面坐取璧，降自西阶以东。（朝服，告邻国之礼。即，就也。以东，藏於内也。）诸侯使人吊，其次含、襚、赗、临，皆同日而毕事者也。其次如是也。（言五者相次同时也。）
左传：诸侯伐秦，曹宣公卒於会，（鲁成公十三年，曹伯庐卒於师是也。）诸侯请含。（以朋友有相啖食之道也。）
魏文帝黄初四年，制曰： 饭含无以珠玉，无施珠襦玉柙。昔者季孙以玙璠敛，孔丘譬之暴骸中原。 
大唐元陵仪注： 内有司奉盘水升堂，嗣皇帝出，盥手於帷外，洗玉若贝，实笲，执以入，西面坐，发巾彻枕，奠玉贝於口之右。大臣一人亲纳粱饭，次含玉。既含讫，嗣皇帝复位。执服者陈袭衣十二称，实以箱篚，承以席。去巾加面衣讫，设充耳，著握手及手衣，纳舄，乃袭。既袭，覆以大敛之衾。乃开帷，内外俱入，复位哭。其三品以上用粱及璧，四品、五品用稷与碧，六品以下用粱与贝。 其仪具开元礼。
袭（周大唐）
周制，天子十二称，上公九称，诸侯七称，大夫五称，士三称。（郑玄据杂记及士丧礼推而言。）上公衮衣一，玄端一，朝服一，素积一，纁裳一，爵弁二，玄冕一，褒衣一。朱绿带，申加大带於上。（朱绿带者，袭衣之带也，饰之杂以朱绿，异於生也。此带亦以素为之。申，重也，重於革带也。革带以佩韨。必言重加大带者，明虽有变，必备此二带也。士袭三称。礼记引子羔袭五称，上公袭九称，则尊卑袭数不同矣。诸侯七称，天子十二称欤？）率带，诸侯、大夫皆五采，士二采。（此谓袭尸之大带也。率，繂也，繂之不加针功。大夫以上更饰以五采，士以朱绿。袭事成於带。变之，所以异於生也。）
士爵弁服纯衣，（谓生时爵弁之服。纯衣者纁裳。古者以冠名服，死者不冠也。纯音缁。）皮弁服，（皮弁所衣之服。其服白布衣素裳。）褖衣。（黑衣裳赤缘谓之褖，褖之言缘也。所以表袍。）缁带，（黑缯之带。）韎韐，（上音妹，下音蛤。一命缊韨也。缊音温。）竹笏。（笏，所以书思对命者。）夏葛屦，冬皮屦，皆繶缁絇纯，组綦系於踵。（繶音忆。絇音其俱反。纯音准。）庶襚继陈，不用。（庶，众也。不用，不用袭也。多陈之为荣，少纳之为贵也。）既含，乃袭三称。（迁尸於袭上而衣之。凡衣死者，左衽。）
君锦冒黼杀，缀旁七；大夫玄冒黼杀，缀旁五；士缁冒赪杀，缀旁三。凡冒，质长与手齐，杀三尺。（冒者，既袭所以韬尸，重形也。制如直囊，上曰质，下曰杀。质，正也。其用之，先以杀韬足而上，后以质韬首而下，齐手。上玄下纁，象天地也。）
士丧将沐浴，陈袭事於房中，西领，南上，不綪。明衣裳用布。（所以亲身为絜。）鬠笄用桑，长四寸，纋中。（桑之为言丧也，用为笄，取其名也。长四寸，不冠故也。纋笄之中央，以安发也。纋音忧。）掩，练帛，广终幅，长五尺，析其末。（掩，裹首者。析其末，为将结於颐下，又还结於项中。）瑱用白纊。（瑱，充耳。纊，新绵。）布巾，环幅不凿。（环幅，广袤等也。不凿者，士之子亲含，反其巾而已。大夫以上宾为之含。当口凿之，嫌有恶也。）幎目用缁，方尺二寸，〈赤巠〉里，著，组系。（幎目，覆面者。〈赤巠〉，赤也。著，充之以絮也。组系，为可结也。）握手用玄纁里，长尺二寸，广五寸，楼中旁寸，著，组系。（楼谓削约握之中央以安手。）决用正王棘若檡棘，组系，纊极二。（决犹闿也，挟弓以横执弦。正，善也。王棘与檡棘善理坚刃者，皆可以为决。极犹放也，所以沓指放弦，令不挈指也。生者以朱韦为之而三，死用纊又二，明不用也。世俗谓王棘为矺鼠。闿音开。矺音讬。）设韐带，搢笏。（韐带，韎韐缁带。韐带用革。搢，插也，插於带之右旁。）设决丽於掔，自饭持之，设握，乃连掔。（丽，施也。掔，手后节中也。饭，大擘指本也。决以韦为之藉，有彄，彄内端为纽，外端有横带，设之以纽，擐大擘本。因沓其彄，以横带贯纽，结於掔之表。设握者，以綦系钩中指，由手表与决带之馀连结之。此谓右手也。掔音乌乱反。）设冒，櫜之。幠用衾。（櫜，韬盛物者，取事名焉。衾，始死时敛衾。）巾、柶、鬊、蚤埋於坎。（坎至此筑之。）设明衣，妇人则设中带。（中带，若今之裈襂。）明衣裳用幕布，袂属幅，长下膝。（幕布，帷幕之布，升数未闻。袂属幅，不削幅也。长下膝，又有裳，於蔽下体深也。）有前后裳，不辟，长及觳，（不辟，质也。觳，足跗也。他服短不见肤，长不被土也。）縓綼緆，（一染谓之縓，今之红也。饰裳在幅曰綼。在下曰緆。）缁纯。（七入为缁，缁，黑也。饰衣曰纯。谓领与袂，衣以缁，裳以縓，象天地。纯音准。）设握，里亲肤，系钩中指，结於掔。（手无决者以握，击一端，绕掔，还从上自贯反，与其一端结之。）既袭，宵为燎於中庭。
大唐之制，五品以上袭三称，六品以下袭一称。馀具开元礼。
设冰（周大唐）
周制，大丧，凌人供夷盘冰。（夷之言尸也，实冰於夷盘之中，置之尸床之下，所以寒尸也。尸之盘曰夷盘，床曰夷床，衾曰夷衾，移尸曰夷於堂，皆依尸而为言也。）君设大盘，造冰焉。大夫设夷盘，造冰焉。士并瓦盘，无冰。设床，襢笫，有枕，含一床，袭一床，迁尸於堂又一床。皆有枕席，君大夫士一也。（此事皆沐浴之后也。造犹内也。襢笫，袒箦，谓无席如浴时床也。礼自仲春之后，尸既袭既小敛，先内冰盘中，乃设床於其上，不施席而迁尸焉。秋凉而止。士不用冰，以瓦为盘，并之盛水耳。）士有冰，用夷盘可。（谓君赐冰，亦用夷盘。）
大唐之制，诸职事官三品以上，散官二品以上，暑月薨者给冰。
设铭（殷周魏晋宋齐北齐大唐）
殷制，复与书铭，自天子达於士，其辞一也。男子称名，妇人书姓与伯仲。（丧服小记文。郑玄云： 此谓殷礼也。 ）
周制，大丧，司常供铭旌。（王则太常也。）士丧为铭，各以其物。亡则以缁，长半幅，〈赤巠〉末，长终幅，广三寸，书铭於末，曰 某氏某之柩 。（铭，明旌也。杂帛为物，大夫士之所建也。诸侯建旂，孤卿建旃。以死者为不可别，故以其旗识之，爱之斯录之矣。亡，无也。无旌，不命之士也。半幅一尺，终幅二尺。在棺曰柩。识音至。）竹杠长三尺，置於宇西阶上。（诸侯七尺，大夫五尺。杠，铭橦也。宇，梠也。尔雅曰 檐谓之梠 也。）
魏皇后崩，缪袭议铭旌曰： 自殷以前，复与铭旌皆书姓，男名女字，无书国者。周之复，天王称天子，诸侯称某甫。（某甫，且字。）秦汉皇帝、皇后、太后，复书铭置之柩也。旧礼书铭皆不书国号，后亦不书氏。魏为天下之号，无所复别。臣子所以称魏故某侯某者，皆以自别耳。明太后不宜复称魏。按左氏云 天王崩 ，不言周。 刘劭议云： 宜称魏不称姓。据汉律使节称汉。今魏使节亦称魏，及二千石诸竹使符皆称魏。以类推之，其义宜同。今太后之旌宜称魏。 赵怡奏： 祖号所以称庙，不宜以题旌。礼，未有主，作重，既葬而埋之。故铭旌宜与重俱埋庙门外之左。 尚书奏： 祖宗之号，所以表德。题旌古今异仪。今列祖之号，宜改施新铭旌。故旌故杠所埋，如怡等议，与重俱埋於庙门外之左。 
晋杜元凯云： 诸侯建大旂，（画熊虎龙文曰旂也。）杠七仞，斿至地。 徐宣瑜议云： 王之上公八命，出为二伯，加一等，谓九命作伯，建九斿。按上公之上服，远游冠，佩山玄玉，宜与三公同建八斿。诸位从公者、三公八命，应建旂八斿。侯伯同七命，建旂七斿。 元凯又云： 卿建旃，六斿，至轸。 （孤卿，次三公也。通帛为旃，谓纯赤也。）宣瑜云： 王之卿六命，建旃六斿。王之上大夫五命，建物五斿。 
宋孝武帝大明二年，太子妃薨，建九斿。
齐王俭议： 斿本是命服，无关於凶事。今公卿以下，平存不能备礼，故在凶乃建耳。东宫秩同上公九命之仪，妃与储君一体，义不容异，无缘未同常例，别立凶斿。大明旧事，不经详议，率尔便行耳。今宜考以礼典，吉部自有旂辂，凶部别有铭旌。 诏从之。
北齐制，旌一品九斿，二品、三品七斿，四品、五品五斿，六品、七品三斿；八品以下，达於庶人，唯旐而已。其建旐，三品以上及开国子、男，其长至轸，四品、五品至轮，六品至九品，至较。勋品达於庶人，不过七尺。
大唐元陵仪注： 大敛讫，所司设太常，画日月，十有二斿，杠九仞，斿委地。大敛之后，分置殿庭之两阶。又设铭旌，以绛，广充幅，长二丈九尺，题云 某尊号皇帝之柩 ，立於殿下。其三品以上长九尺，五品以上八尺，六品以下七尺，皆书某官封姓君之柩。 具开元礼。
悬重（周宋隋大唐）
周制，士丧重，木刊凿之，甸人置重於中庭，三分庭一，在南。（木也悬物焉曰重。刊，斫治。凿之，为悬簪孔。）士三尺，差而上之，卿大夫五尺，诸侯七尺。夏祝鬻馀饭，用二鬲於西墙下。（夏祝，祝习夏礼者。夏人教以忠，於养宜。鬻馀饭，以饭尸馀米为鬻，实重鬲者也。）鬲则大夫四鬲，诸侯六鬲。（与簋数同差故也。）幂用疏布，久之，系用靲，悬於重。幂用苇席，北面，左衽，带用靲，贺之，结於后。（久读为灸，谓以盖塞鬲口。靲，竹｛竹密｝也。以席覆重，辟屈，而反两端交於后。左衽，西端在上。贺，加也。靲音举琴反。）祝取铭置於重。（祝习周礼者。）重，主道也。（始死未作主，以重主其神也。）殷主缀重焉。（缀犹联也。殷人作主而联其重悬诸庙也，去明考乃埋之。孔颖达云： 殷人始殡，置重於庙庭。作主讫，即缀重，悬於新死者所殡之庙。 ）周主重彻焉。（周人作主，彻重埋之也。孔颖达云： 殷人缀而不即埋，周人即埋，不悬於庙。 ）将遣奠，甸人抗重出自道，道左倚之。（抗，举也。出自道，出从门中央也。不由闑东西者，重不反，变於恒出入也。道左，主人位也。汉时有死者，凿木置食於中，树於道侧，由此也。）重既虞而埋之。（就所倚处埋之。）
宋崔凯云： 凿木为重，形如札，有簨，设於中庭近南以悬之。士重高三尺，差而上之，天子当九尺矣。鬲以苇席南向横覆之，辟屈两端於南面以蔑之。今丧家帐门，其遗象也。古者丧家无幕，盖是倚庐栋耳。今人倚庐於丧侧，因是为帐焉。按蔡谟说，以二瓦器，盛始死之祭，系於木，裹以苇席，置庭中近南，名为重。今之凶门，是其遗象也。礼，既虞而作主，未葬未有主，故以重当之。礼称为主道，此其义也。范坚又曰：凶门非礼，礼有悬重，形似凶门，后人出门外以表丧，俗遂行之，簿帐吊幕之类也。 
隋文帝开皇初，定典礼。太常卿牛弘奏曰： 诸重，一品悬鬲六，五品以上四，六品以下二。 
大唐元陵仪注： 设重於殿庭近西南。其制，先刊凿木长丈二尺，横者半之。取沐之米为粥，盛以八鬲，幂以疏布，悬於重内横木上。以苇席北向屈两端交於上，缀以竹篾。 其三品以上至六品以下，悬重降杀如开元礼。
始死服变（周汉后汉晋宋大唐）
周制，亲始死，笄纚，徒跣，扱上衽。（衽，裳际也。扱於腰中，哭踊便也。）
汉戴德丧服变除云：
斩縗三年之服，始有父之丧，笄纚，徒跣，扱上衽，交手哭踊无数，恻怛痛疾；既袭三称，服白布深衣，十五升素章甫冠，白麻屦，无絇。（屦之饰，如刀衣鼻，绳连以为行戒。丧无节，速遽故无絇，音其俱反。）孙为祖父后者，上通於高祖，自天子达於士，与子为父同。父为长子，自天子达於士，不笄纚，不徒跣，不食粥。（馀与子为父同。）妻为夫，妾为君，笄纚，不徒跣，扱上衽；既袭三称，白布深衣，素总，白麻屦。（馀与男子同也。）
齐縗三年者：父卒始有母之丧，笄纚，徒跣，扱上衽，交手哭踊无数；既袭三称，服白布深衣，十五升素章甫冠，白麻屦，无絇。父卒为继母、君母、慈母，孙为祖后者父卒为祖母，服上至高祖母，自天子达於士，为人后者所后之祖母、母、妻，（以上与父卒为母同。）母为长子，妾为君之长子，继母为长子，皆不笄纚徒跣也。女子子在室父卒为母，始死，笄纚，不徒跣，不扱上衽；既袭三称，素总。（其馀不见者，与父卒为母同也。）
齐縗杖周者：父在始有母之丧，笄纚，徒跣，扱上衽，交手哭踊无数；既袭三称，白布深衣，十五升素章甫冠，吉白麻屦，无絇。为出母、慈母、继母、君母，自天子达於士。父卒为继母嫁，及继母报继子。（以上并与父在为母同矣。）夫为妻，始死，素冠深衣，不笄纚，不徒跣。女子子在室为母，不徒跣，不扱上衽；既袭三称，素总。
齐縗不杖周者：谓始有祖父母之丧，则白布深衣，十五升素冠，吉屦无絇，哭踊无数，既袭无变。（其馀应服者并同。）
其齐縗三月者：始有曾祖父母之丧，白布深衣，十五升素冠，吉屦无絇。（其馀应服者同。）女子子適人者为曾祖父母，素总。（馀与男子同。）
大功亲长中殇七月，无受服，始有昆弟长殇丧，白布深衣，十五升素冠，吉屦无絇。成人九月。从父昆弟之丧，与殇同。天子诸侯之庶昆弟与大夫之庶子为其母，哭泣饮食，居处思慕，犹三年也；其馀与士为从父昆弟相为服同。为人后者为其昆弟，大夫为伯叔父母、子、昆弟之子为士者，哭泣饮食思慕，以上并犹周也。天子为姑姊妹女子子嫁於二王后者，诸侯为姑姊妹女子子嫁於诸侯，大夫命妇、大夫之子、诸侯之庶昆弟为姑姊妹女子子嫁於卿大夫者，与士之为姑姊妹適人者服同。天子之昆弟为姑姊妹女子子嫁於诸侯大夫者。姑姊妹適人者为昆弟，其异於男子者，始死素总。
小功五月无受之服者：始有叔父下殇之丧，白布深衣，十五升素冠，吉屦无絇。天子、诸侯、大夫为嫡子、嫡孙、嫡玄孙。（以上并下殇。）不为次，饮食衎尔。为姑姊妹女子子、昆弟之子、夫昆弟之子之下殇，为人后者为其昆弟姑姊妹之长殇，并哭泣饮食犹大功也。大夫之子、天子诸侯之昆弟、庶子、姑姊妹女子子为从父昆弟、从父姊妹，祖父母为孙，（以上并长殇。）与叔父之下殇同。姑姊妹適人者为昆弟侄之殇，与为从父昆弟之长殇同。
成人小功者：从祖祖父母之丧，与下殇小功服同。馀应服者并同。
緦麻三月之服者：族祖父母始死，朝服素冠，吉屦无絇。妇为夫曾祖父母，异於男子者，以素总也。
后汉郑玄云： 子为父斩縗，始死，笄纚如故；（斩縗者，断其布不缉之也。古者无帻，以六尺纚缯縚发，其状如尾，以笄横贯之，加冠其上。后汉时，遭丧者莅巾帕头，即笄纚之存象也。）既袭三称，衣十五升布深衣，（古者衣裳上下殊。此深衣，汉时单衣也。）扱上衽，（以深衣上衽扱於腰带中，以便事。）徒跣，交手哭。诸侯为天子，父为长子，不徒跣，为次於内，不歠粥。臣为君，不笄纚，不徒跣，馀与为父同。女子子嫁及在父室者，及妻为夫，妾为君，不徒跣，不扱上衽，发胸拊心，哭泣无数，鞶带如故，馀与男子同。 
刘表云： 母为长子齐縗三年，始死，不徒跣，拊心哭泣。女子已嫁而退在室，父卒为母，与母为长子同。齐縗杖周者，父在为母，不徒跣，哭踊无数。凡四不食。（礼，三年之丧五不食者，是常日二食。自始死至三日既成服后可食，是三日五不食矣。今周之丧全二日不食，故四不食也。）为曾祖父母，不敢以轻服服至尊。减其月，则当大功九月，但三月耳。始死哭泣三日。为旧君之母妻，与为曾祖父母同。（蜀谯周云： 为父，始死，去冠及羔裘大带，其笄纚革带皆如故，衣布深衣，扱上衽，徒跣，拊心号咷而无常声，哭踊无数。始死者至小敛，大功以上皆在室。丈夫在尸床东，西面；妇人夹床，东面。虽诸父兄姑姊，不逾主人，皆次其后。馀众妇人户外北面，众兄弟堂下北面。诸侯之丧，唯主人主妇坐，其馀皆立，卿大夫亦在室外，命妇户外北面，有司庶士堂下北面。大夫之丧，主人主妇及有命夫命妇者皆坐，无者皆立，室老亦立，室老之妻户外北面，众臣堂下北面。士之丧，父兄子姓妇人皆坐，他皆如前。父为长子，不徒跣，不歠粥。凡父兄虽往哭，不於子弟之宫设哀次也。女子子未嫁为父，始卒，去彩饰之属，笄纚及带如故，衣布深衣，不扱上衽，不徒跣，吉白麻屦无絇，拊心哭泣无数，不袒，其踊不绝地。父卒为母，始死，去玄冠；尸袭之后，因其笄纚而加素冠，其馀与为父同。 吴射慈云： 夫为妻，去吉冠。大夫以上素弁，士素委貌。衣十五升白布深衣，吉屦无絇。尸袭之时，亦哭踊。 ）
晋杜元凯云： 父在为母，冠縗裳绖带皆疏縗。（疏，粗也。）三年者始死之制，如不杖周。 
宋崔凯云： 礼，孝子始有亲丧，悲哀至甚，充充如有穷，未可以节，哭踊无数。三日既殡，瞿瞿如有求而不得，宾客吊及祭事，皆三踊，君来吊则九踊，皆有傧相诏导之者。童子始有亲丧，去首饰，（首饰，卷帻绡头之属也。卷音苦圆反。）服十五升白布深衣，以至成服。女子子许嫁、成人在室，父卒为母，始死，去首饰而骨笄纚，不徒跣，不扱上衽，不踊哭，拊心无数，素总髽以麻。母为长子、继母为长子、妾为君之长子，与在室女子子父卒为母同。伯叔父母为女子子长中殇，始死，骨笄纚。 
大唐之制，如开元礼。
始死禭（大敛禭附周大唐）
周制，大丧，小宰受其禭。（小宰职云： 丧荒受其含禭。 ）诸侯相禭以后辂与冕服，先辂与褒衣不以禭。（不以己之正者施於人，以彼不以为正也。后辂，贰车也。）士丧将袭，君使人禭，彻帷，主人如初。（谓如君初使人吊时也。主人迎於寝门外，见宾不哭，先入门右，北面。）禭者左执领，右执要，入升，委衣於床，其禭於室，户西，北面致命曰： 君使某禭。 （禭之言遗也。衣被曰禭也。）主人拜如初。（亦如吊时，主人进中庭，禭者致命，主人哭拜，稽颡成踊。）禭者入，衣尸，出，主人拜送於外门外。唯君命出，升降自西阶，遂拜宾。（惟君命出，大夫以下不出。）亲者禭，不将命，以即陈。（大功以上，有同财之义。不将命，不使人将之致命於主人。即陈，陈在房中。）庶兄弟禭，使人以将命於室，主人拜於位，委衣於尸东床上。（庶兄弟，则众兄弟也。变众言庶，容同姓也。）将命曰： 某使某禭。 拜於位。（室中之位。）朋友禭，亲以进，主人拜，委衣如初，退。哭，不踊。（亲以进，亲亲之恩也。退，下堂反宾位也。主人徒哭不踊，别於君之禭也。）彻衣者执衣如禭以適房。（凡於禭者出，有司彻衣也。）既小敛，将大敛，有禭者则将命，傧者出请入告，主人待於位。（丧礼略於威仪，既小敛，傧者乃用辞。出请之辞曰 孤某使某请事 也。）傧者出告 须矣 ，以宾入。（须，待也。出告之辞曰 孤某须矣 。）宾入中庭，北面致命。主人拜，稽颡。宾升自西阶，出於足，（谓尸足也。）西面委衣如於室礼，降出。主人出拜送。朋友亲禭，如初仪，西阶东，北面，哭踊三，降，主人不踊。（朋友既委衣，又还哭於西阶上，不背主人。）禭者以褶则必有裳，执衣如初。彻衣者亦如之，升降自西阶以东。（帛为褶，无絮。虽複，与禅同，有裳乃成称，不用表也。以东，藏以待事也。）
大唐王公以下之丧，赠禭衣服，出当时恩制，不著於令典。
小敛（周隋大唐）
周制，大丧，大敛、小敛，小宗伯帅异族而佐敛。司服供敛衣服。典瑞駔珪、璋、璧、琮、琥、璜之渠眉，疏璧琮以敛尸。（駔读曰组。渠眉者，玉饰之沟瑑也。以组穿联六玉沟瑑之中以敛尸。珪在左，璋在首，琥在右，璜在足，璧在背，琮在腹，盖取象方明，神之也。疏璧琮者，通於天地。）诸侯、大夫、士丧，将小敛，皆厥明陈衣於序东，大夫士陈衣於房中。（天子之士。）衣皆十有九称。（天子至士皆同。）袍必有表，不单，衣必有裳，谓之一称。皆左衽，结绞不纽。（袍，亵衣，必有以表之，乃成称也。杂记曰 子羔之袭，茧衣裳，与税衣纁〈糹冉〉为一 是也。论语曰 当暑袗絺绤，必表而出之 ，为其亵也。衣十九称，法天地之终数。凡敛者要方，散衣有倒者也。左衽，衽向左，反生时。〈糹冉〉，而占反。）三日，小敛於户内。（大夫以上皆以来日数，通死日为四日也。士死与往日，通死日为三日也。）君以簟席，布绞锦衾；大夫以蒲席缟衾；士苇席缁衾。陈衣於房，南领西上，綪。绞横三缩一，广终幅，析其末。（綪，屈也。绞，所以收束衣服为坚急也。以布为之。缩，纵也。横者三幅，纵者一幅。析其末者，令可结也。丧大记曰： 绞一幅为三，不擘。 礼纬曰： 天子五日，诸侯三日，大夫士三日而小敛。 綪音侧耕反。）缁衾赪里，无紞。（音胆。紞，被识也。敛衣或倒被，无别於前后可也。凡衾制同，皆五幅。）祭服次，（爵弁服、皮弁服。）散衣次，（褖衣以下，袍茧之属。）凡十有九称。（祭服与散衣。）陈衣继之，（庶禭也。）不必尽用。（取称而已，不务多。）士盥二人以并，东面立於西阶下。（立俟举尸。）布席於户内，下莞上簟。（有司布敛席。）商祝布绞衾、散衣、祭服。祭服不倒，美者在中。（敛者趋方，或颠倒衣裳，祭服尊，不倒之。美，善也。善衣后布，於敛则在中也。既后布祭服，而又言善者在中，明每服非一称也。）士举迁尸，反位。（迁尸於服上。）设床笫於两楹之间，衽如初，有枕。（衽，寝卧之席。亦下莞上簟。）卒敛，彻帷。（尸已饰也。）主人西面，冯尸，踊无算。主妇东面，冯亦如之。（冯，服膺。）士举男女奉尸侇於堂，幠用夷衾，男女如室位，踊无算。（侇之言尸也。夷衾，覆尸柩之衾。堂谓楹閒床笫上也。）主人出於足，降自西阶。众主人东面即位，妇人阼阶上西面。主人拜宾，大夫特拜，士旅之，即位踊，袭绖於序东，复位。（拜宾，向宾位拜之。即位踊，东方位也。袭绖於序东，东夹室之前。）乃奠。（祝与执事为之。）凡敛者袒，迁尸者袭。（袒者，於事便也。）君之丧，太祝是敛，众祝佐之。大夫之丧，太祝为侍，众祝是敛。士之丧，小祝为侍，士是敛。（侍犹临也。太祝之职，大丧赞敛。丧祝，卿大夫之丧掌敛。士丧礼商祝主敛。）凡敛者六人。敛者既敛必哭。土与其执事则敛。敛焉则为之一不食。（敛者必使所与执事者，不欲妄人亵之。）
隋开皇初，太常卿牛弘奏著丧纪令： 正一品薨，则鸿胪卿监护丧事，司仪令示礼制。二品以上则鸿胪丞监护，司仪丞示礼制。五品以上薨卒，及三品以上有周亲以上丧，并掌仪一人示礼制。官人在职丧，听敛以朝服；有封者敛以冕服；未有官者白帢单衣。妇人有官品者，亦以其服敛。巾不得置金银珠玉。 
大唐元陵仪注： 内外各随职备办，尚食先具太牢之馔。厥明而小敛。於敛前三刻，侍中版奏 请中严 ，御府令设小敛床於大行西，南首，枕席备焉，加以幄帷，周以素帷。主衣先率所司陈小敛之衣十九称及绞衾於殿中閒之东席上，南领西上。小敛前二刻，开宫殿诸门，诸卫各勒所部，仗卫如常式。设百官位次，及三王后、三恪等位。又设内外命妇等拜哭位。小敛前一刻，侍中奏 外办 ，礼仪使引嗣皇帝及皇子等，扶引各即位次，从临者哭。内谒者引诸王等进就位。百官亦入就位。执礼者称哭，在位者皆哭。侍御小臣升殿，先布衣於绞上，乃迁於衣上，举衾而敛，以次加衣十九称毕，乃结绞而衾焉。近侍扶嗣皇帝哭，进，跪冯大行，兴，哭踊无数，扶引还次。其百官以理去职而薨卒者，听敛以本官之服。无官者介帻单衣。妇人有官品，亦以其服敛。 （应珮者，皆用蜡代玉，禁以金玉珠宝而敛也。）馀如开元礼。
