<strong>食货六</strong>
赋税下（大唐）
大唐武德元年，诏曰： 宗绪之情，义越常品，宜加惠泽，以明等级。诸宗姓有官者，宜在同列之上；未有职任者，不在徭役之限。 二年制：每一丁租二石。若岭南诸州则税米：上户一石二斗，次户八斗，下户六斗；若夷獠之户，皆从半输。蕃人内附者，上户丁税钱十文，次户五文，下户免之；附经二年者，上户丁输羊二口，次户一口，下户三户共一口，凡水旱虫霜为灾，十分损四分以上免租，损六以上免租调，损七以上课役俱免。六年三月令：天下户量其资产，定为三等。至九年三月，诏：天下户立三等，未尽升降，宜为九等。
贞观二年四月，户部尚书韩仲良奏： 王公以下垦田，亩纳二升，其粟麦粳稻之属，各依土地，贮之州县，以备凶年。 
永徽五年二月敕：二年一定户。
龙朔三年秋七月制：卫士八等以下，每年五十八放令出军，仍免庸调。
武太后长安元年十月诏：天下诸州，王公以下，宜准往例税户。（至大历四年正月制，一例加税。其见任官一品至九品，同上上至下下户等级之数，并寄田、寄庄及前资勋荫寄住家，一切并税。盖近如晋宋土断之类也。上上户四千，每等减五百，至下中七百，下下户至於五百。）
开元八年二月，制曰： 顷者以庸调无凭，好恶须准，故遣作样，以颁诸州，令其好不得过精，恶不得至滥。任土作贡，防源斯在。而诸州送物，作巧生端，苟欲副於斤两，遂则加其丈尺，有至五丈为疋者，理甚不然。阔尺八寸，长四丈，同文共轨，其事久行。立样之时，已载此数。若求两而加尺，甚暮四而朝三。宜令所司简阅，有逾於比年常例、尺丈过多者，奏闻。 二十二年五月敕： 定户之时，百姓非商户郭外居宅及每丁一牛，不得将入货财数。其杂匠及幕士并诸色同类有番役合免征行者，一户之内，四丁以上，任此色役不得过两人；三丁以上，不得过一人。 二十五年定令： 诸课户一丁租调，准武德二年之制。其调绢絁布，并随乡土所出。绢絁各二丈，布则二丈五尺。输绢絁者绵三两，输布者麻三斤。其绢絁为疋，布为端，绵为屯，麻为綟。若当户不成疋端屯綟者，皆随近合成。其调麻每年支料有馀，折一斤输粟一斗，与租同受。其江南诸州租，并回造纳布。（准令，布帛皆阔尺八寸、长四丈为疋，布五丈为端，绵六两为屯，丝五两为绚，麻三斤为綟。）诸丁匠不役者收庸，无绢之乡，絁布参檿。 （日别絁、绢各三尺，布则三尺七寸五分。）三月敕： 关内诸州庸调资课，并宜准时价变粟取米，送至京，逐要支用。其路远处不可运送者，宜所在收贮，便充随近军粮。其河南、河北有不通水利，宜折租造绢，以代关中调课。 
天宝元年正月赦文： 如闻百姓之内，有户高丁多，苟为规避，父母见在，乃别籍异居，宜令州县勘会。一家之中，有十丁以上者，放两丁征行赋役；五丁以上者，放一丁。即令同籍共居，以敦风教。其侍丁、孝假者，免差科。 
建中元年制： 百姓及客等，约丁产，定等第，均率作，年支两税。其应税斛斗，据大历十四年见佃青苗地额均税。夏税六月内纳毕，秋税十一月内纳毕。其旧租庸及诸色名目，一切并停。 
凡权衡度量之制：度，以北方秬黍中者一黍之广为分，十分为寸，十寸为尺，一尺二寸为大尺，十尺为丈。量，以秬黍中者容千二百为籥，二籥为合，十合为升，十升为斗，三升为大升，三斗为大斗，十斗为斛。权衡，以秬黍中者百黍之重为铢，二十四铢为两，三两为大两，十六两为斤。调锺律，测晷景，合汤药及冠冕制，用小升、小两，自馀公私用大升、大两。诸课役，每年计帐至尚书省，度支配来年事，限十月三十日以前奏讫。若须折受馀物，亦先支料，同时处分。若是军国所须、库藏见无者，录状奏闻，不得便即科下。诸庸调物，每年八月上旬起输，三十日内毕。九月上旬各发本州，庸调车舟未发閒有身死者，其物卻还。其运脚出庸调之家，任和雇送达。所须裹束调度，折庸调充，随物输纳。诸租，准州土收获早晚，斟量路程崄易远近，次第分配。本州收获讫发遣，十一月起输，正月三十日内纳毕。（若江南诸州从水路运送，冬月水浅，上埭艰难者，四月以后运送，五月三十日内纳了。）其输本州者，十二月三十日内纳毕。若无粟之乡，输稻麦，随熟即输，不拘此限。即纳当州未入仓窖及外配未上道有身死者，并卻还。应贮米处，折粟一斛，输米六斗。其杂折皆随土毛，准当乡时价。诸边远州有夷獠杂类之所，应输课役者，随事斟量，不必同之华夏。诸任官应免课役者，皆待蠲符至，然后注免。符虽未至，验告身灼然实者，亦免。其杂任被解应附者，皆依本司解时日月据徵。诸春季附者课役并徵，夏季附者免课从役，秋季附者俱免。其诈冒隐避以免课役，不限附之早晚，皆徵发当年课役。逃亡者附亦同之。诸人居狭乡乐迁就宽乡者，去本居千里外复三年，五百里外复二年，三百里外复一年。一迁之后，不得更移。诸没落外蕃得还者，一年以上复三年，二年以上复四年，三年以上复五年。外蕃之人投化者复十年。诸部曲、奴婢放附户贯复三年。诸孝子、顺孙、义夫、节妇志行闻於乡闾者，申尚书省奏闻，表其门闾，同籍悉免课役。诸丁匠岁役工二十日，有闰之年加二日。须留役者，满十五日免调，三十日租调俱免，（从日少者见役日折免。）通正役并不过五十日。（正役谓二十日庸也。）
天宝三年制：每岁庸调徵收，延至九月三十日。五年制：天下百姓单贫交不存济者租庸，每乡通放三十丁。其年五月，停郡县官白直课钱，但计数多少，同料钱加税充用。即应差丁充白直并停。
按天宝中天下计帐，户约有八百九十馀万，其税钱约得二百馀万贯。（大约高等少，下等多，今一例为八等以下户计之。其八等户所税四百五十二，九等户则二百二十二。今通以二百五十为率。自七载至十四载六七年閒，与此大数，或多少加减不同，所以言约，他皆类此。）其地税约得千二百四十馀万石。（两汉每户所垦田不过七十亩，今亦准此约计数。）课丁八百二十馀万，其庸调租等约出丝绵郡县计三百七十馀万丁，庸调输绢约七百四十馀万疋，（每丁计两疋。）绵则百八十五万馀屯，（每丁三两，六两为屯，则两丁合成一屯。）租粟则七百四十馀万石。（每丁两石。）约出布郡县计四百五十馀万丁，庸调输布约千三十五万馀端。（每丁两端一丈五尺，十丁则二十三端也。）其租：约百九十馀万丁江南郡县，折纳布约五百七十馀万端。（大约八等以下户计之，八等折租，每丁三端一丈，九等则二端二丈，今通以三端为率。）二百六十馀万丁江北郡县，纳粟约五百二十馀万石。大凡都计租税庸调，每岁钱粟绢绵布约得五千二百三十馀万端疋屯贯石，诸色资课及句剥所获不在其中，（据天宝中度支每岁所入端屯疋贯石都五千七百馀万，计税钱地税庸调折租得五千三百四十馀万端疋屯，其资课及句剥等当合得四百七十馀万。）其度支岁计，粟则二千五百馀万石，（三百万折充绢布，添入两京库。三百万回充米豆，供尚食及诸司官厨等料，并入京仓。四百万江淮回造米转入京，充官禄及诸司粮料。五百万留当州官禄及递粮。一千万诸道节度军粮及贮备当州仓。）布绢绵则二千七百馀万端屯疋，（千三百万入西京，一百万入东京，千三百万诸道兵赐及和籴，并远小州使充官料邮驿等费。）钱则二百馀万贯。（百四十万诸道州官课料及市驿马，六十馀万添充诸军州和籴军粮。）
自开元中及於天宝，开拓边境，多立功勋，每岁军用日增。其费籴米粟则三百六十万疋段，（朔方、河西各八十万，陇右百万，伊西、北庭八万，安西十二万，河东节度及群牧使各四十万。）给衣则五百二十万，（朔方百二十万，陇右百五十万，河西百万，伊西、北庭四十万，安西五十万，河东节度四十万，群牧二十万。）别支计则二百一十万，（河东五十万，幽州、剑南各八十万。）餽军食则百九十万石。（河东五十万，幽州、剑南各七十万。）大凡一千二百六十万，（开元以前每岁边夷戎所用不过二百万贯，自后经费日广，以至於此。）而锡赉之费此不与焉。其时钱穀之司，唯务割剥，回残賸利，名目万端，府藏虽丰，闾阎困矣。（尚书省度支，总天下经费。自安禄山反，至德、乾元之际，置度支使。永泰之后，度支罢使，置转运使以掌其外。度支以掌於内。建中初，又罢转运使，复归度支。分命黜陟使往诸道收户口及钱穀名数，每岁天下共敛三千馀万贯，其二千五十馀万贯以供外费，九百五十馀万贯供京师；税米麦共千六百馀万石，其二百馀万石供京师，千四百万石给充外费。）
天下诸郡每年常贡，（按令文，诸郡贡献皆尽当土所出，准绢为价，不得过五十疋，并以官物充市。所贡至薄，其物易供，圣朝恒制，在於斯矣。其有加於此数者，盖修令后续配，亦折租赋，不别徵科。）京兆府（贡葵草席地骨白皮酸枣仁）
华阴郡（贡鹞子十联乌鹘五联伏苓三十八斤细辛四斤伏神三十八斤今华州）
冯翊郡（贡白里皱文皮二十一领今同州）
扶风郡（贡龙须席十领今岐州）
新平郡（贡翦刀十具蛇胆十斤荜豆澡豆五石白火箸二十具今邠州）
安定郡（贡龙须席十领今泾州）
彭原郡（贡五色龙须席十领莞菁菴葖子亭长假苏荆芥今宁州）
汧阳郡（贡龙须席六领今陇州）
中部郡（贡龙须席六领今坊州）
洛交郡（贡龙须席六领今鄜州）
朔方郡（贡白毡十领今夏州）
安化郡（贡麝香二十五颗今庆州）
灵武郡（贡鹿角胶代赭花苁蓉白雕翎今灵州）
榆林郡（贡青鹿角两具徐长卿十斤赤芍药十斤今胜州）
延安郡（贡麝香三十颗今延州）
咸宁郡（贡麝香一颗今丹州）
银川郡（贡女稽布五端今银州）
平凉郡（贡九尺白毡十领今原州）
九原郡（贡野马胯皮二十一片白麦面印盛盐今丰州）
会宁郡（贡驼毛褐两段今会州）
五原郡（贡盐山四十颗今盐州）
新秦郡（贡青地鹿角二具鹿角三十具今麟州）单于都护府（贡生野马胯皮总十二片）安北都护府（贡生野马胯皮二十一片）太原府（贡钢镜两面甘草三十一斤矾石三十斤龙骨三十斤蒲萄粉屑柏子仁）
上党郡（贡人参三百小两墨三梃今潞州）
河东郡（贡绫绢扇四面龙骨二十斤枣八千颗凤栖梨三千五百颗今蒲州）
绛郡（贡粱穀二十石墨千四百七十梃白縠五百疋梨三千颗今绛州）
平阳郡（贡蜡烛三十条今晋州）
西河郡（贡龙须席十领石膏五十斤消石五十斤今汾州）
弘农郡（贡麝香十颗砚瓦十具今虢州）
高平郡（贡白石英五十小两人参三十两今泽州）
大宁郡（贡胡女布五端今隰州）
昌化郡（贡胡女布五端今石州）
文城郡（贡蜡二百斤今慈州）
阳城郡（贡龙须席六领今沁州）
定襄郡（贡豹尾十枚今忻州）
乐平郡（贡人参三十两今仪州）
雁门郡（贡白雕翎五具熟青二十两熟绿二十两今代州）
楼烦郡（贡麝香十颗今岚州）
安边郡（贡松子一石今蔚州）
马邑郡（贡白雕翎五具今朔州）河南府（贡瓷器十五事）
陕郡（贡柏子仁、瓜楼根各三十斤今陕州）
陈留郡（贡绢二十疋今汴州）
荥阳郡（贡绢二十疋麻黄二十斤今郑州）
临汝郡（贡絁二十疋今汝州）
睢阳郡（贡绢二十疋今宋州）
灵昌郡（贡绫二十疋并方文今滑州）
颍川郡（贡绢十疋蔗心席六领今许州）
谯郡（贡绢二十疋今亳州）
濮阳郡（贡绢二十疋今濮州）
济阴郡（贡蛇床子二十斤绢二十疋今曹州）
北海郡（贡枣两石仙文绫十疋今青州）
淮阳郡（贡绢十疋今陈州）
汝南郡（贡鸂鶒绫十疋今豫州）
东平郡（贡绢二十疋今郓州）
淄川郡（贡防风五十斤进理石五斤今淄州）
临淄郡（贡丝葛十五疋今齐州）
鲁郡（贡镜花绫十疋紫石英二十二两今兖州）
彭城郡（贡绢二十疋今徐州）
临淮郡（贡绵二十屯赀布十疋今泗州）
汝阴郡（贡绢二十屯今颍州）
东海郡（贡楚布十疋今海州）
济阳郡（贡阿胶二百小斤鹿角胶三十小斤今济州）
琅琊郡（贡紫石英二十两今沂州）
高密郡（贡赀布十端牛黄一斤海蛤二十两今密州）
东牟郡（贡牛黄百二十八铢水葱席六领今登州）
范阳郡（贡绫二十疋今幽州）
河内郡（贡平纱十疋今怀州）
魏郡（贡白绵八疋白平八疋今魏州）
汲郡（贡绵三百两今卫州）
邺郡（贡纱十疋凤翮席六领胡粉百团今相州）
广平郡（贡平十疋今洺州）
清河郡（贡毡十领今贝州）
信都郡（贡绢二十疋绵二十屯今冀州）
平原郡（贡绢二十疋今德州）
饶阳郡（贡绢二十疋今深州）
河閒郡（贡绢三十疋今瀛州）
东莱郡（贡牛黄百二十二两今莱州）
景城郡（贡细簟四领细柳箱八十合糖蟹二十三坩鱧鮬三百五十梃今沧州）
常山郡（贡梨六百颗罗二十疋今恒州）
博陵郡（贡细绫千二百七十疋两窠细绫十五疋瑞绫二百五十五疋大独窠绫二十五疋独窠绫十疋今定州）
赵郡（贡锦五十疋今赵州）
钜鹿郡（贡丝布十疋今邢州）
博平郡（贡十疋今博州）
文安郡（贡绵三百两今莫州）
上谷郡（贡墨二百梃今易州）
乐安郡（贡绢十疋今棣州）
北平郡（贡蔓荆子四斤今平州）
密云郡（贡人参五斤今檀州）
妫川郡（贡麝香十颗今妫州）
渔阳郡（贡鹿角胶十斤今蓟州）
柳城郡（贡麝香十颗今营州）
归德郡（贡豹尾三枚今燕州）安东都护府（贡人参五斤）
武威郡（贡野马皮五张白小麦十石今凉州）
天水郡（贡龙须席六领芎藭四十斤今秦州）安西都护府（贡硇砂五十斤绯毡五领）北庭都护府（贡阴牙角五只速藿角十只阿魏截根二十斤）
交河郡（贡氎布十端今西州）
晋昌郡（贡草鼓子野马皮黄矾绛矾胡桐泪今瓜州）
西平郡（贡牸羊角十只今鄯州）
陇西郡（贡麝香十颗秦胶今渭州）
燉煌郡（贡棋子二十具石膏今沙州）
酒泉郡（贡肉苁蓉二十斤柏脉二十斤野马皮两张今肃州）
金城郡（贡麝香十颗〈鼠屯〉〈鼠多〉鼠六头今兰州）
安乡郡（贡麝香二十颗今河州）
同谷郡（贡蜡烛十条今成州）
和政郡（贡龙须席六领并青黄色今岷州）
武都郡（贡蜡烛十条蜜蜡羚羊角今武州）
临洮郡（贡麝香十颗今洮州）
怀道郡（贡麸金十两散金十两今宕州）
宁塞郡（贡麸金六两大黄戎盐今廓州）
合川郡（贡麝香二十颗今｛畾互｝州）
张掖郡（贡野马皮十张枸杞子六斗叶二十斤今甘州）
伊吾郡（贡阴牙角五只胡桐泪二十五斤今伊州）
广陵郡（贡蕃客锦袍五十领锦被五十张半臂锦百段新加锦袍二百领青铜镜十面莞席十领独窠细绫十疋蛇床子七斗蛇床仁一斗铁精一斤兔丝子一斤白芒十五斤空青三两造水牛皮甲千领并袋今扬州）
安陆郡（贡青纻十五疋今安州）
弋阳郡（贡葛十疋生石斛六十斤今光州）
义阳郡（贡葛十疋今申州）
庐江郡（贡丝布十疋石斛六十斤今庐州）
蕲春郡（贡白纻布十五端乌蛇脯今蕲州）同安郡（贡蜡五十斤石斛六十斤今舒州）
历阳郡（贡麻布十疋今和州）
锺离郡（贡丝布十疋今濠州）
寿春郡（贡丝布十疋生石斛五十斤今寿州）
齐安郡（贡紫纻布十端虻虫二斤今黄州）
淮阴郡（贡赀布十疋今楚州）
汉阳郡（贡麻赀布十疋今沔州）
江陵郡（贡白方文绫二十疋橘皮九十斤栀子五斤贝母七斤覆盆子三斤石龙芮一斤乌梅肉十斤今荆州）
永阳郡（贡纻练布十五疋今滁州）
襄阳郡（贡五盛碎石文库路真二具十盛花库路真二具今襄州）
南阳郡（贡丝布十疋今邓州）
淮安郡（贡绢十疋今唐州）
上洛郡（贡麝香三十颗今商州）
安康郡（贡麸金五两乾漆六斤杜仲二十斤椒目十斤黄蘖六斤枳实六斤枳壳十四斤茶芽一斤椒子一石雷丸五两今金州）
武当郡（贡麝香二十颗今均州）
房陵郡（贡麝香二十颗雷丸石膏苍矾石今房州）
汉东郡（贡绫十疋葛五疋覆盆子今隋州）
南浦郡（贡金五两今万州）
澧阳郡（贡柑子四百颗橘子七百颗龟子绫十疋五入簟四领恒山八斤蜀漆一斤今澧州）
云安郡（贡蜡百斤今夔州）
竟陵郡（贡白纻布一端今复州）
武陵郡（贡纻练布十端今朗州）
夷陵郡（贡茶二百五十斤柑子二千颗五加皮二斤杜若二斤芒硝四十斤鬼臼二斤蜡百斤今峡州）
南宾郡（贡苏薰席四领绵五疋今忠州）富水郡（贡白纻布十端今郢州）
巴东郡（贡蜡四十斤今归州）
汉中郡（贡红花百斤燕脂一升今梁州）
通川郡（贡绵三疋蜂香五斤药子二百颗今通州）
顺政郡（贡蜡六十斤今兴州）
巴川郡（贡牡丹皮十斤药子二百颗今合州）
清化郡（贡绵十疋今巴州）
洋川郡（贡白交梭十疋今洋州）
河池郡（贡蜡百斤今凤州）
益昌郡（贡丝布十疋今利州）
咸安郡（贡绵十疋今蓬州）
盛山郡（贡蜡四十斤车前子一升今开州）
始宁郡（贡绵十疋今壁州）
南平郡（贡葛五疋今渝州）
符阳郡（贡蜡五十斤药子二百颗今集州）
潾山郡（贡十疋买子木十斤，子一升今渠州）
丹阳郡（贡方文绫七疋水文绫八疋今润州）
晋陵郡（贡细青纻布十疋今常州）
吴郡（贡丝葛十疋白石脂三十斤蛇床子仁三升鯔鱼皮三十头魥鱼〈鱼昔〉五十头｛厌土｝胞七升肚鱼五十头春子五升嫩藕三百段今苏州）
馀杭郡（贡白编绫十疋橘子二千颗蜜姜二石今杭州）
会稽郡（贡朱砂十两白编绫十疋交梭十疋轻调十疋今越州）
馀姚郡（贡附子百枚今明州）
东阳郡（贡纸六千张绵六百两葛粉二十石今婺州）
新定郡（贡交梭二十疋竹簟一合今睦州）
信安郡（贡绵百屯纸六千张今衢州）
吴兴郡（贡纻布三十端今湖州）
临海郡（贡鲛鱼皮百张乾姜百斤乳柑六千颗金漆五升三合今台州）
永嘉郡（贡鲛鱼皮三十张今温州）
新安郡（贡纻布十五端竹簟一合今歙州）
长乐郡（贡蕉二十疋海蛤一斤今福州）
清源郡（贡绵二百两今泉州）
建安郡（贡蕉二十疋练十疋今建州）
临汀郡（贡蜡烛二十条今汀州）
漳浦郡（贡鲛鱼皮二十张甲香五斤今漳州）
潮阳郡（贡蕉十疋蚺蛇胆十枚鲛鱼皮十张甲香五斤石井银石水马今潮州）
宣城郡（贡白纻布十疋今宣州）
豫章郡（贡葛五十疋柑子六千颗今洪州）
鄱阳郡（贡麸金十两簟一合今饶州）
长沙郡（贡葛十五疋今潭州）
南康郡（贡竹布二十疋今虔州）
零陵郡（贡葛十疋石燕二百颗今永州）
临川郡（贡葛布十疋箭簳百万茎今抚州）
桂阳郡（贡白纻布十疋今郴州）
庐陵郡（贡白纻布二十端陟釐十斤今吉州）
浔阳郡（贡葛十疋生石斛十斤今江州）
江华郡（贡零陵香百斤白布十端今道州）
衡阳郡（贡麸金十四两今衡州）
江夏郡（贡银五十两今鄂州）
宜春郡（贡白纻布十疋今袁州）
巴陵郡（贡白纻布十疋今岳州）
邵阳郡（贡银二十两今邵州）
蜀郡（贡单丝罗二十疋高纻衫段二十疋今益州）
唐安郡（贡罗二十疋今蜀州）
濛阳郡（贡交梭二十疋今彭州）
德阳郡（贡弥布十疋纻布十疋今汉州）
通义郡（贡麸金八两柑子不限多少今眉州）
梓潼郡（贡绫十六疋今梓州）
巴西郡（贡双紃二十疋今绵州）
普安郡（贡丝布十疋苏薰席六领今剑州）
阆中郡（贡重连绫二十疋今阆州）
资阳郡（贡麸金七两柑子不限多少今资州）
临邛郡（贡丝布十疋今邛州）
通化郡（贡麝香六十枚扇香十枚齐香十枚颗香二十枚今茂州）
交川郡（贡麝香三十枚当归七斤羌活五斤野狐尾五枚今松州）
越巂郡（贡丝布十疋进刀子靶六十枚今巂州）
南溪郡（贡葛十疋六月进荔枝煎今戎州）
遂宁郡（贡樗蒲绫十五疋乾天门冬百一十斤今遂州）
南充郡（贡丝布十疋今果州）
仁寿郡（贡细葛五疋今陵州）
犍为郡（贡麸金五两今嘉州）
卢山郡（贡金落雁木今雅州）
泸川郡（贡葛十疋今泸州）
阳安郡（贡绵十疋柑子不限多少今简州）
安岳郡（贡葛十疋天门冬煎四斗今普州）
洪源郡（贡蜀椒一石今黎州）
阴平郡（贡麝香二十颗白蜜一石今文州）
同昌郡（贡麝香十颗今扶州）
江油郡（贡麸金六两羚羊角六具今龙州）
临翼郡（贡麝香三十四颗氂牛尾五斤当归十斤今翼州）
归诚郡（贡麝香六颗氂牛尾五斤当归二十斤今悉州）
静川郡（贡麝香六颗当归十斤羌活十斤氂牛尾五斤今静州）
恭化郡（贡麝香十五颗当归十斤羌活十斤今恭州）
维川郡（贡麝香二十颗氂牛尾十斤今维州）
和义郡（贡班布六疋今荣州）
云山郡（贡麝香十颗黑氂牛尾二斤今奉州）
蓬山郡（贡麝香十颗当归十斤羌活十斤今柘州）
黔中郡（贡蜡五十斤今黔州）
卢溪郡（贡光明砂四斤今辰州）
灵溪郡（贡朱砂十斤茶芽一百斤今溪州）
潭阳郡（贡麸金八两今巫州）
卢阳郡（贡光明砂一斤今锦州）
清江郡（贡黄连一斤蜡十斤黄子二百颗今施州）
涪陵郡（贡连头獠布十段今涪州）
宁夷郡（贡蜡五十斤今思州）
义泉郡（贡蜡烛十条今夷州）
龙标郡（贡蜡二十斤今业州）
南川郡（贡布五端今南州）
南海郡（贡生沈香七十斤甲香三十斤石斛二十斤鼊皮三十斤蚺蛇胆五枚詹糖香二十五斤藤簟二合竹簟五领今广州）
始安郡（贡银百两今桂州）安南都护府（贡蕉十端槟榔二千颗〈鱼廷〉鱼皮二十斤蚺蛇胆二十枚翠毛二百合）
普宁郡（贡朱砂二十斤水银二十斤今容州）
始兴郡（贡锺乳二十四斤十二两二分竹子布十五疋石斛二十斤今韶州）
临贺郡（贡银三十两今贺州）
连山郡（贡细布十疋锺乳十两今连州）
高要郡（贡银二十两今端州）
平乐郡（贡银二十两今昭州）
新兴郡（贡银五十两蕉五疋今新州）
南潘郡（贡银二十两今潘州）
陵水郡（贡银二十两今辨州）
高凉郡（贡银二十两蚺蛇胆二枚今高州）
海康郡（贡丝电四疋今雷州）
临江郡（贡银二十两今龚州）
浔江郡（贡银二十两今浔州）
蒙山郡（贡麸金十两今蒙州）
开江郡（贡班布五端今富州）
修德郡（贡银二十两今严州）
临封郡（贡银二十两石斛十小斤今封州）
南陵郡（贡银二十两石斛十小斤今春州）
招义郡（贡银二十两今罗州）
日南郡（贡象牙二根犀角四根沈香二十斤金薄黄屑四石今驩州）
定川郡（贡银二十两今牢州）
怀德郡（贡银二十两今窦州）
宁浦郡（贡银二十两今横州）
象郡（贡银二十两今象州）
开阳郡（贡石斛三斤银二十两今泷州）
感义郡（贡银二十两今藤州）
平琴郡（贡银二十两今平琴州）
合浦郡（贡银二十两今廉州）
连城郡（贡银二十两今义州）
玉山郡（贡玳瑁二具鼊皮六十斤翠毛三百合甲香二斤今陆州）
宁仁郡（贡银二十两今党州）
怀泽郡（贡细白纻布十端今贵州）
龙城郡（贡银二十两今柳州）
铜陵郡（贡石斛二十小斤银二十两今勤州）
海丰郡（贡五色藤镜匣一具蚺蛇胆三枚甲煎二两〈鱼廷〉鱼皮三筌台一今循州）
晋康郡（贡银二十两今康州）
恩平郡（贡银二十两今恩州）
珠崖郡（贡银二十两真珠二斤玳瑁一具今崖州）
万安郡（贡银二十两今万安州）
延德郡（贡藤盘一今振州）
