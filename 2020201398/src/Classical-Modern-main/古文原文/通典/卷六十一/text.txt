<strong>礼二十一沿革二十一嘉礼六</strong>
君臣服章制度
（袍附黄帝唐虞夏殷周秦后汉魏晋宋齐梁陈后周隋大唐）
上古穴处衣毛，未有制度，后代以麻易之。先知为上以制其衣，后知为下复制其裳，衣裳始备。
黄帝、尧、舜垂衣裳，盖取诸乾坤，故衣玄而裳黄。旁观翚翟草木之华，乃染五色，始为文章以表贵贱，而天下理。虞书曰： 予欲观古人之象，日、月、星辰、山、龙、华虫作缋，宗彝、藻、火、粉米、黼、黻絺绣。 备十二章。（玄衣绣裳，上六章在衣，下六章在裳。上画下绣。）
夏殷之代，相袭无变。
周官司服掌王之吉凶衣服。大裘以祀天，（大裘，羔裘，祀天示质也。以其祀天，故以大言之。）衮冕服享先王，（升日月於旌旗。服备九章：一曰龙，二曰山，三曰华虫，四曰火，五曰宗彝，皆画以为缋；六曰藻，七曰粉米，八曰黼，九曰黻，皆絺以为绣。则衮之衣五章，裳四章，凡九。）鷩冕服享先公，（鷩，画鷩翟，谓华虫也。其衣三章，裳四章，凡七。）毳冕服祀四望山川，（毳，画虎蜼，谓宗彝也。其衣三章，裳二章，凡五也。蜼音维癸反。）絺冕服祭社稷五祀，（絺，刺粉米无画，其衣一章，裳二章，凡三。）玄冕服祭群小祀。（其衣无文，裳刺黻而已。凡冕服，皆玄衣纁裳。）凡兵事韦弁服，（以韎韦为弁，又以为衣裳。春秋传曰，晋郤至衣 韎韦之跗注 是。）朝则皮弁服，（视外内朝之事。其服十五升，白布衣，积素以为裳。王受诸侯朝觐於庙，则衮冕。）凡甸，冠弁服。（甸，田猎也。冠弁，委貌。其服缁布衣，亦积素以为裳。）司裘仲秋献良裘，（良，善也。仲秋鸟兽毛毨，因其良时而用之。仲秋所献善裘者，为八月誓狝田所用，故献之。郑司农云： 良裘王所服。 ）季秋献功裘。（功裘，人功微粗，谓狐青麛裘之属也。）
公之服，自衮冕而下如王之服；侯伯之服，自鷩冕而下如公之服；子男之服，自毳冕而下如侯伯之服；孤之服，自絺冕而下如子男之服；卿大夫之服，自玄冕而下如孤之服；士之服，自皮弁而下如大夫之服。其斋服有玄端素端。（自公之衮冕，至卿大夫之玄冕，皆其朝聘天子及助祭之服。诸侯非二王后，其馀皆玄冕而祭於己。杂记曰： 大夫冕而祭於公，弁而祭於己；士弁而祭於公，冠而祭於己。 大夫爵弁自祭家庙，唯孤耳。其馀皆玄冠，与士同。玄冠自祭其庙者，其服朝服玄端。）
秦制，水德，服尚袀玄。（袀音均。）
后汉光武践祚，始修郊祀。天子冕服，从欧阳氏说。三公、九卿、特进侯、朝侯、侍祠侯，从夏侯氏说。祀天地明堂，皆冠旒冕，衣裳皆玄上纁下，一服而已。明帝永平中，议乘舆备文，日月十二章，刺绣文。（东观书曰： 永平二年正月，公卿议春南北郊，东平王苍议曰： 高皇帝始受命创业，制长冠以入宗庙。光武受命中兴，建明堂，立辟雍。陛下以圣明奉遵，以礼服龙衮，祭五帝。礼阙乐崩，久无祭天地冕服之制。接尊事神，絜斋盛服，敬之至也。日月星辰，山龙华藻，天王衮冕十有二旒，以则天数；旂有龙章日月，以备其文。  ）三公、诸侯用山龙九章，九卿以下用华虫七章，皆备五采，大佩，赤舄絇履，以承大祭。百官执事者，冠长冠，皆祗服。五岳、四渎、山川、宗庙、社稷诸沾秩祠，皆袀玄服，绛缘领袖为中衣，绛袴袜，示其赤心奉神也。其五郊迎气，衣帻葱袜各如方色云。百官不执事者，各服长冠袀玄以从。大射礼於辟雍，公卿诸侯大夫行礼者，冠委貌，衣玄端素裳。（郑玄曰： 端者取其正也。 郑众曰： 衣襦裳者为端。 ）执事者冠布弁，衣缁麻衣，皂领袖，下素裳。若冠通天冠，服衣深衣制，有袍，随五时色。（梁刘昭曰： 袍者，或曰周公抱成王宴居，故施袍。 孔子衣逢掖之衣。 逢掖其袖，合而逢大之，近今袍者也。今下至践更小史，皆通制袍，单衣，皂缘领袖中衣，为朝服云。 ）
魏氏多因汉法，其所损益之制，无闻。（按后汉志： 孝明皇帝永平二年，诏从欧阳、夏侯二家所说，制冕服。乘舆刺绣文，公卿以下织成文。 据晋志云： 魏明帝以公卿衮冕之饰，拟於至尊，多所减损，始制服刺绣，公卿织成。 未详孰是。）
晋因不改。大祭祀，衣皂上绛下，前三幅，后四幅，衣画而裳绣，日月星辰凡十二章。素带广四寸，朱里，以朱缘裨饰其侧。中衣以绛缘领袖。赤皮为韨，绛葱袜，赤舄。未加元服则皂纱袍，绛缘中衣，绛葱袜，黑舄。又朝服，通天冠，绛纱袍，皂缘中衣。拜陵则黑介帻，单衣。杂服有青赤黄白黑五色纱袍。其武弁，素服单衣。公卿助祭郊庙，王公山龙以下九章，卿华虫以下七章。其缁布冠，衣黑而裳素，中衣以皂缘领袖。葱褶之制，未详所起，近代车驾亲戎、中外戒严服之。无定色，冠黑帽，缀黑标，标以缯为之，长四寸，广一寸，腰有络带以代鞶革。中官紫标，外官绛标。又有纂严戎服而不缀标，行留文武悉同。
宋因之，制平天冕服，不易旧法。更名韨曰蔽膝。其未加元服、释奠先圣、视朝、拜陵等服，及杂色纱裙、武冠素服，并沿旧不改。王公助祭郊庙，章服降杀亦如之。其冠委貌者，衣黑而裳素，中衣以皂缘领袖。玄冠、韦弁、绛韦戎衣，复依汉法。葱褶因晋不易，腰有络带以代鞶革。中官紫标，外官绛标。又有纂严戎服，而不缀标，行留文武悉同。其畋猎巡幸，则唯从官戎服，带鞶革。文帝元嘉中，巡幸、蒐狩、救庙水火皆如之。
明帝泰始四年，诏曰： 车服之饰，象数是遵。故盛皇留范，列圣垂制。朕近改定，今修成六服，沿时变礼，所施之事，各有条叙，便可载之典章。朕以大冕纯玉缫，玄衣黄裳，祀天宗明堂。又以法冕，玄衣绛裳，祀太庙，元正大会朝诸侯。又以饰冕，紫衣红裳，小会宴飨，送诸侯，临轩会王公。又以绣冕，朱衣裳，征伐、讲武、校猎。又以纮冕，青衣裳，耕稼、飨国子。又以通天冠，朱纱袍，为听政之服。 
泰始六年正月，有司奏： 被敕皇太子正冬朝贺，合著衮冕九章不？ 仪曹郎丘仲起议： 按周礼，公自衮冕以下。郑注： 衮冕以至卿大夫之玄冕，皆其朝聘天子之服也。 伏寻古之上公，尚得服之，皇太子以倅副之尊，率土瞻仰，愚谓宜式遵盛典，服衮九章以朝贺。 诏可。
齐因制平天冠服，不易旧法，郊庙临朝所服也。旧衮服用织成，建武中，明帝以织太重，乃采画为之，加金饰银薄，时亦谓为天衣。通天冠服，绛纱袍，皂缘中衣，乘舆临朝所服，臣下皆同。拜陵则黑介帻，服无定色。举哀临丧，白帢单衣，亦谓之素服。王公助祭，平冕服，山龙以下九章，卿七章，皆画皂绛缯为之。葱褶相因不改。
梁因制平天冠服，衣画而裳绣，十二章。素带朱里，以朱缘裨饰其侧。更名赤皮韨为韠。（或云韠之名，其来已久。）馀同旧法。又有通天冠服，绛纱袍，皂缘中衣，黑舄，是为朝服，元正贺毕，还储更衣，出所服也。其释奠先圣，则皂纱袍，绛缘中衣，绛葱袜，黑舄。拜陵则笺布单衣。又有白帢单衣，以代古之疑縗。
天监三年，何佟之议： 公卿以下祭服，里有中衣，即今中单也。后汉从夏侯氏说，祭服绛缘领袖为中衣，绛葱袜，示其赤心奉神也。今中衣绛缘，足有所明，无俟於葱。既非圣法，谓不可施。 遂依议除之。
七年，周舍议： 按礼： 有虞氏皇而祭，深衣而养老。 郑玄云，皇是画凤皇羽也。又按礼 如衮冕 ，则衮是衣。有虞氏言皇，皇亦是衣，非冕。今衮服宜画凤皇，以示差降。 又王僧崇云： 寻冕服无凤，应改为翟。又裳有圆花，於礼无碍，是画饰加葩花耳。（花音於美反。）藻米黼黻，并乖古制，今请改正，并去圆花。 帝曰： 古文日月星辰，此以一辰摄三物也。山龙华虫，又以一山摄三物也。藻火粉米，又以一藻摄三物也。是为九章。今衮服画龙，则宜画凤。孔安国云 华者，花也 ，则为花非疑。若一向画翟，差降之文，复将安寄？ 帝又曰： 礼： 王祀昊天，服大裘而冕。 大裘不存，其於质敬，恐未有尽。 五经博士陆玮等并云： 王祀昊天服大裘，明诸臣礼不得同。自魏以来，皆用衮服。今请依古，更制大裘。 诏可。玮等又按： 郑玄注司服云， 大裘，羔裘也 ，既无所出，未为可据。按六冕之服，皆玄上纁下。今宜以缯为之，其制式如裘，其裳以纁，皆无文绣。 诏可。又制黑帻单衣，宴会服之。
九年，司马筠等议云： 按玉藻： 诸侯玄冕以祭，裨冕以朝。 杂记又云： 大夫冕而祭於公，弁於祭而己。 今之尚书，上异公侯，下非卿士，止有朝衣，本无冕服。既从斋祭，不容同於在朝，宜依太常及博士诸斋官例，著皂衣，绛撚，中单，竹叶冠。 
陈因之。永定元年，武帝即位，徐陵白： 乘舆御服，皆采梁制。 帝曰： 今天下初定，务从节俭。应用绣、织成者，并可采画。 至文帝天嘉初，悉改易之。其皇太子绛纱袍，皂缘白纱中衣，白带，大小会、祠庙，朔望、五日还朝，皆朝服，常还上宫则朱服。若释奠，玄朝服，绛缘中单，绛葱袜，玄舄。侍祀，衮衣九章，白纱绛缘中单，绛缯韠，赤舄，绛袜。皇太子旧有五时朝服，自梁天监之后则朱服。诸王朝服，朱衣，绛纱袍，皂缘中衣，素带，黑舄。若加馀官，则服其加官之服。开国公侯伯子男，并朝服，纱朱衣。若助祭郊庙，皆衮，玄上纁下，山龙以下九章，备五采，大佩，赤舄，絇履。馀文官朝服。武贲中郎将、羽林监，绛纱縠单衣。州刺史绛朝服。直阁将军、诸殿主帅，朱服，正直绛衫，从则裲裆衫。太子卫率、率更令丞，皂朝服。殿中将军、员外将军、州郡都尉司马、中书通事舍人、太子通事等，并朱服。玄衣，赤帻，葱褶，太子二傅骑吏所服。武冠，绛褠，殿前威仪、武贲威仪、散给使、閤将、鼓吹士帅副、太子卤簿戟吏所服。
后周设司服之官，掌皇帝十二服。祀昊天上帝，则苍衣；五方上帝，各随方色；朝日用青衣；祭皇地祇用黄衣；夕月用素衣；神州、社稷用玄衣；享先皇、加元服、纳后、朝诸侯则象衣：十二章。享诸先帝、食三老五更、耕籍等，自龙以下，九章。祀星辰、视朔、大射、飨群臣等，八章。群祀、临太学、入道法门、燕射、养庶老、適诸侯家，七章。其九章以下，衣重；衮、山、鷩，裳重黼黻：俱十有二等。通以升龙为领褾。巡兵即戎，则韎韦为衣裳。田猎则皮弁，白布衣而素裳也。
诸公之服九章，服之章数，随冕而降其一。其八章以下，衣重藻粉米，裳重黼黻，俱九等，皆以山为领褾。诸侯服八章，而下俱八等，皆以华虫为领褾。诸伯服七章，而下俱七等，以火为领褾。诸子服六章，俱六等，皆以宗彝为领褾。诸男服五章，皆以藻为领褾。三公之服有九，章有六，衣重藻与粉米，裳重黼黻。俱为九等，皆以宗彝为领褾。三孤之服有八，章有五，衣重藻与粉米，裳重黼黻，为八等。公卿服有七，章有四，衣重粉米，裳重黼黻，为七等。皆以粉米为领褾。大夫之服有六，章有三，衣重粉米，裳重黼黻，为六等。中大夫之服有五，章有三，衣重粉米，为五等。下大夫服有四，章有三，衣重粉米，为四等。士则祀弁、爵弁、玄冠服，皆玄衣；其裳，上士以玄，中士以黄，下士杂裳。（谓前玄后黄。）庶士玄冠服，其在官府史之属，服缁衣裳。
隋文帝即位，将改后周制度，乃下诏曰： 宣尼制法，损益可知。朕受天命，赤雀来仪，五德相生，并宜火色。其郊丘庙社，可依衮冕之仪，朝会衣裳，宜尽用赤。昔丹乌木运，姬有大白之旂；黄星土德，曹乘黑首之马。在祀与戎，其尚恒异。今之戎服，皆可尚黄，在外常所著者，通用杂色。祭祀之服，须合礼经，宜集通儒，更可详议。 太子庶子、摄太常少卿裴政奏： 后周制冕，并非典故。今采东齐之法。 
乘舆衮冕，玄衣纁裳。衣，山、龙、华虫、火、宗彝五章；裳，藻、粉米、黼、黻四章。衣重宗彝，裳重黼黻，为十二等。衣褾领织成升龙，白纱内单，黼领，青褾、撚、裾。革带，玉钩〈角枼〉；大带，素带朱里，纰其外，上以朱，下以绿。韨随裳色，山龙火三章。辘轳玉具剑，火珠镖首。白玉双佩，玄组。双大绶，六采，玄黄赤白缥绿，纯玄质，长二丈四尺，五百首，广一尺；小双绶，长二尺六寸，色同大绶，而首半之，间施三玉环。朱袜，赤舄，舄加金饰。祀圆丘、方泽、感帝、明堂、五郊、雩、〈礻昔〉、封禅、朝日、夕月、宗庙、社稷、籍田、庙遣上将、征还饮至、元服、纳后、正月受朝及临轩拜王公，则服之。通天冠服，绛纱袍，深衣制，白纱内单，皂领、褾、撚、裾，绛纱蔽膝，白假带，方心曲领。其革带、剑、佩、绶、舄，与上同。黑介帻，白纱单衣，乌皮履，拜陵则服之。白纱帽，白练裙襦，乌皮履，视朝、听讼及宴见宾客，皆服之。白帢，白纱单衣，乌皮履，举哀则服之。
皇太子衮服，玄衣纁裳。衣，山、龙、华虫、火、宗彝五章；裳，藻、粉米、黼、黻四章。织成为之。白纱内单，黼领，青褾、撚、裾。革带，金钩〈角枼〉；大带，素带不朱里，亦纰以朱绿。韨随裳色，火、山二章。玉具剑，火珠镖首。瑜玉双佩，朱组。双大绶，四采，赤白缥绀，纯朱质，长丈八尺，三百二十首，广九寸；小双绶，长二尺六寸，色同大绶，而首半之，间施二玉环。朱袜，赤舄，以金饰。待从皇帝祭祀及谒庙、加元服、纳妃，则服之。远游冠服，绛纱袍，白纱内单，皂领、褾、撚、裾，白假带，方心曲领，绛纱蔽膝，袜，舄。其革带、剑、佩、绶，与上同。谒庙、还宫、元日朔日入朝、释奠，则服之。远游冠公服，绛纱单衣，革带，金钩〈角枼〉，假带，方心。纷长六尺四寸，广二寸四分，色同其绶。金缕鞶囊，袜，履。五日常朝，则服之。
衮冕服，九章，同皇太子。王、公、开国公初受册，执贽，入朝，祭祀，亲迎，则服之。三公助祭者亦服之。鷩冕服，七章。衣，华虫、火、宗彝三章；裳，藻、粉米、黼、黻四章。侯、伯初受册，执贽，入朝，祭祀、亲迎，则服之。毳冕服，五章。衣，宗彝、藻、粉米三章；裳，黼、黻二章。子、男初受册，执贽，入朝，祭祀，亲迎，则服之。絺冕服，三章。正三品以下，从五品以上，助祭则服之。自王公以下服章，皆绣为之。祭服冕，皆簪导、青纊充耳。玄衣纁裳，白纱内单，黼领，（絺冕以下，内单青领。）青褾、撚、裾。革带，钩〈角枼〉，大带，（王、三公及公侯伯子男，素带，不朱里，皆纰其外，上以朱，下以绿。正三品以下，从五品以上，素带，纰其垂，外以玄，内以黄。纽约皆用青组。）朱韨，（凡韨皆随裳色。衮、鷩、毳，火、山二章；絺，山一章。）剑，佩，绶，袜，赤舄。爵弁服，从九品以上，助祭则服之。其制服，玄衣纁裳无章，白绢内单，青领、褾、撚、裾，革带，大带，（练带纰其垂，内外以缁。纽约用青组。）爵韠，袜，赤履。白帢，白纱单衣，乌皮履，上下通服之。委貌冠，未冠则双童髻，空顶黑介帻，皆深衣，青领，乌皮履。国子太学四门生服之。朝服，（亦名具服。）绛纱单衣，白纱内单，皂领、袖，皂撚，革带，钩〈角枼〉，假带，曲领方心，绛纱蔽膝，袜，舄，绶，剑，佩。从五品以上，陪祭、朝飨、拜表，凡大事则服之。六品以下，从七品以上，去剑、佩、绶，馀并同。自馀公事，皆从公服。（亦名从省服。）绛纱单衣，革带，钩〈角枼〉，假带，方心，袜，履，纷，鞶囊。从五品以上服之。绛褠衣公服，（褠衣即单衣不垂胡者也。袖狭，形直如褠内。馀同从省也。）流外五品以下，九品以上服之。
左右卫、左右武卫、左右武候大将军、领左右大将军，并武弁，绛朝服，剑、佩、绶；侍从则平巾帻，紫衫，大口葱褶。左右卫、左右武卫、左右武候将军、领左右将军、左右监门卫将军、太子左右卫、左右宗卫、左右内等率、左右监门郎将及诸副率，并武弁，绛朝服，剑，佩，绶；侍从则平巾帻，紫衫，大口葱。直閤将军、直寝、直斋、太子直閤，武弁，绛朝服，剑，佩，绶；侍从则平巾帻，绛衫，大口葱褶。
大唐制，天子衣服，有大裘、衮冕、鷩冕、毳冕、绣冕、玄冕、通天冠、武弁、黑介帻、白纱帽、平巾帻、白帢，凡十二等。
贞观四年制，三品以上服紫，四品、五品以上服绯，六品、七品以上绿，八品、九品以上青。妇人从夫之色。仍通服黄。至五年七月敕，七品以上，服龟甲双巨十花绫，其色绿。九品以上，服丝布及杂小绫，其色青。
显庆元年，修礼官臣无忌、志宁、敬宗等言： 准武德初撰衣服令，乘舆祀天地，服大裘冕，无旒。臣勘前件令，是武德初撰，虽凭周礼，理极未安。谨按郊特牲云： 周之始郊，日以至。  被衮以象天，戴冕藻十有二旒，则天数也 。而此二礼，俱说周郊，衮与大裘，事乃有异。按月令： 孟冬，天子始裘。 明以御寒，理非当暑。若启蛰祈穀，冬至报天，行事服裘，义归通允。至於季夏迎气，龙见而雩，炎炽方盛，如何可服？谨寻历代，唯服衮章，与郊特牲义旨相协。周迁舆服志云： 汉明帝永平二年，诏采周官、礼记，始制祀天地服，唯天子备十二章。 沈约宋书志云： 魏晋郊天，亦皆服衮。 宋、魏、周、齐、隋礼令，祭服悉同。斯则百王通典，炎凉无妨，复与礼经，事无乖舛。今请宪章故实，郊祭天地，皆服衮冕，其大裘请停，仍改礼令。又检新礼，皇帝祭社稷绣冕，四旒，衣三章。祭日月服玄冕，三旒，衣无章。谨按令文，是四品五品之服，此三公亚献，皆服衮衣，孤卿助祭，服毳及鷩，斯乃乘舆章数，同於大夫，君少臣多，殊为不可。据周礼云： 祀昊天上帝则服大裘而冕，五帝亦如之。享先王则衮冕，享先公则鷩冕，祀四望山川则毳冕，祭社稷五祀则絺冕，诸小祀则玄冕。 又云： 公侯伯子男孤卿大夫之服，衮冕以下，皆如王之服。 所以三礼义宗，遂有二释。一云公卿大夫助祭之日，所著之服，降王一等。又云悉与王同。求其折衷，俱未通允。但名位不同，礼亦异数。天子以十二为节，义在法天，岂有四旒三章，翻为御服？若诸臣助祭，冕与王同，便是贵贱无分，君臣不别。如其降王一等，则王著玄冕之时，群臣次服爵弁，既屈天子，又贬公卿。周礼此文，久不施用。是故汉魏以降，相承旧事，皆服衮冕。今新礼亲祭日月，乃服五品之服，唯临事施行，极不稳便。请遵历代故实，诸祭并用衮冕。 制可之。
无忌等又奏曰： 皇帝为诸臣及五服亲举哀，依礼著素服。今令乃云白帢，礼令乖舛，须归一途。且白帢出自近代，事非稽古，虽著令文，不可行用。请改素服，以会礼文。 从之。
龙朔二年九月，孙茂道奏： 准旧令，八品九品著青。深青乱紫，非卑品所服。望请著碧，朝参之处，并依此服；非朝参处，听兼服黄。 从之。（前令九品以上，朝参及视事，听服黄。以洛阳县尉柳诞服黄夜行，为部人所殴，高宗闻之，以章服错乱，故此昭申明之，朝参行列一切不得著黄。）
武太后延载元年五月，内出绣袍，以赐文武三品以上官。（其袍文，仍各有炯诫。诸王则饰以盘龙及鹿，宰相饰以凤池，尚书饰以对雁，左右卫将军饰以对麒麟，左右武威卫饰以对武，左右鹰扬卫饰以对鹰，左右千牛卫饰以对牛，左右豹韬卫饰以对豹，左右玉钤卫饰以对鹘，左右监门卫饰以对狮子，左右金吾卫饰以对豸。又铭其襟背，各为八字回文，其词曰 忠正贞直，崇庆荣职 。 文昌翊政，勋彰庆陟 。 懿冲顺彰，义忠慎光 。 廉正躬奉，谦感忠勇 。）
神龙二年九月，敕停京六品以下著绯葱褶令，各依本品为定。
开元四年二月制，军将在阵，赏借绯紫，本是从戎；胯之服，一得之后，遂别造长袍，递相仿傚。又入蕃使，别敕借绯紫者，使回合停。自今以后，衙内宜专定殿中侍御史纠察。
十一年六月，敕诸卫大将军、中军中郎、郎将袍文：千牛卫瑞牛文，左右卫瑞马文，骁卫大虫文，武卫鹰文，威卫豹文，领军卫白泽文，金吾卫辟邪文，监门卫师子文。每正冬陈设，朝日著甲，会日著袍。
二十六年，肃宗为皇太子，受册，太常所撰仪注，有服绛纱袍之文。太子以为与皇帝所称同，上表辞不敢当，请有以易之。上令百官详议。尚书左丞相裴耀卿、太子太师萧嵩等奏曰： 谨按衣服令，皇太子具服，有远游冠，三梁，加金附蝉九首，施珠翠，黑介帻，发缨緌，犀簪导，绛纱袍，白纱中单，皂领、褾、撚，白裙襦，方心曲领，绛纱蔽膝，革带，剑，佩，绶等，谒庙还宫、元日冬至朔日入朝、释奠则服之。其绛纱袍，则是冠衣之内一物之数，与裙襦、剑、佩等无别。至於贵贱之差，尊卑之异，则冠为首饰，名制有殊，并珠旒及裳采章之数，多少有别，自外不可事事差异。亦有上下通服，名制是同，礼重则具服，礼轻则从省。今以至敬之情，有所不敢，衣服不可减省，谓须更变名。望所撰仪注，不以绛纱袍为称，但称为具服，则尊卑有差，谦光成德。 议奏上，手敕改为朱明服，下所司行用焉。
其三品以上服，准武德四年敕大科绫及罗，其色紫，饰用玉。五品以上，服小科绫及罗，其色朱，饰用金。六品以上，服丝布，杂小绫，交梭及双紃，其色黄。六品、七品饰银。八品、九品鍮石。流外庶人服、绫、絁、布，其色通用黄白，饰用铜铁。
贞元七年十一月，令常参官复衣绫袍，金玉带。至八年十月，赐文武常参官大绫袍。
