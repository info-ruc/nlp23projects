<strong>礼二十七沿革二十七嘉礼十二</strong>
天子敬父（虞汉魏晋）
虞舜践帝位，乃载天子旌旗，往朝瞽瞍，唯谨以子道。
汉高帝五日一朝太公，后加尊号为太上皇。（具追尊祖考篇。）
魏废帝常道公璜景元元年十一月，燕王表贺冬，称臣。（帝即燕王宇之子，宇称臣，故以为疑。）诏曰： 古之王者，或有不臣。今王宜依此，表不称臣乎？又当为报答。夫系大宗者，降其私亲，况所系者重耶！若便同之臣妾，朕所未安。其皆依礼典处，当务尽其宜。 有司议奏，以为： 礼莫崇於尊祖，制莫重於王典。陛下绍大宗之重，崇三祖之业。伏惟燕王体尊戚属，正位藩服，躬秉虔肃，以先万国，其於王典，阐济大顺，诚宜割以非常之制，奉以不臣之礼。臣等平议，以为：燕王章表，可听如旧式；中诏所施，宜曰皇帝敬问大王侍御。 议又云： 至於制书，国之旧典，朝廷所以辨章於天下者也。宜循法故，曰制诏燕王。 议又曰： 凡诏命、制书、奏事、上书、文书，有应称燕王者，皆云上字；其非宗庙助祭之事，不得称王名；奏事上书及吏人，皆不得触王讳：以彰殊礼，加於群后。庶上遵王典尊祖之制，俯顺圣旨敬承之心。 
晋何琦议曰： 父母之尊，拟则天地；君亲之道，资敬是同。今承受命运，君临率土，而父以子尸天禄，不敢子天子，以明王者之道，而子虽以为天子必有尊也。推斯以言，父自必臣天位之君，而子自必尊天性之父。 
皇后敬父母（后汉晋东晋）
后汉献帝皇后父、屯骑校尉不其亭侯伏完朝贺公庭，完拜如众臣；及皇后在离宫，后拜如子礼。三公八座议： 或以为，皇后天下之母也，完虽后父，不可令后独拜於朝。或以为，当交拜，令后存人子之道，完不废人臣之义。又子尊不加於父母， 虽为天王后，犹曰吾季姜 ，欲令完犹行父法，后专奉子礼，公私之朝，后当独拜。或以为，皇后至尊，父亦至亲，交拜则父子无别，完拜则伤子道，后拜则损至尊，欲令公朝者完拜如众臣，於公宫后拜如子。不知四者，何是正礼？ 郑玄议曰： 四者不同，抑有由焉。天子所不臣者三，其一，后之父母也。天子尚不臣，况於后乎！春秋鲁隐公二年，纪裂繻来逆女。冬，伯姬归於纪。又桓八年，祭公来，遂逆王后於纪。九年，纪季姜归於京师。或言逆女，或言逆王后，盖义有所见也。女虽嫁为邻国夫人，其尊无以加於父母；嫁於天子者，此虽己女，成言曰王后，明当时之尊，得加父母也。纪季姜归於京师，更称其字者，得行礼而戒之，其尊安可加父母耳。今不其亭侯在京师，礼事出入，宜从臣礼。若后息离宫，及归宁父母，从子礼。 丞相徵事邴原驳曰： 孝经云： 父子之道，天性也。 明王之章，先陈事父之孝。女子子出，降其父母，妇人外成，不能二统耳。春秋左氏传曰： 纪裂繻来逆女。 列国尊同，逆者谦不敢自成，故以在父母之辞言之，礼敌必三让之义也。祭公逆王后於纪者，至尊以无外，辞无所屈，成言曰王后。纪季姜归於京师，尊已成，称季姜，从纪，子尊不加於父母之明文也。如皇后於公庭官僚之中，令父独拜，违古之道，斯义何施。汉高五日一朝太上皇，家令讥子道不尽，欲微感之，令太上皇拥篲卻行称臣。虽去圣久远，礼文阙然，父子之义，五品之常，不易之道，宁为公私易节？公庭则为臣，在家则为父，是违礼而无常也。言子事父无贵贱，又云子不爵父。 
晋武帝太康元年，杨皇后亲蚕。仪注曰： 皇后乘辇，群臣皆拜，安昌君平立。（安昌君，杨皇后父也。）至坛，下辇，后乃拜安昌君。及升坛，后乃为安昌君设榻於其位。至还，后复拜。 
东晋穆帝永和九年，褚太后见父，博士胡讷议从汉邴原议。又按武帝杨后公庭之内，皇后拜安昌君也，则公羊传子尊不加於父母焉。博士徐禅依郑玄议曰： 臣闻成均之法，导以忠孝，历代同之。故郑玄意，王庭正君臣之礼，私觌全父子之亲，是大顺之道也。按先朝羊玄之，羊后之父也。公朝之敬，躬秉臣节；后之归宁，亦执子礼。虽无记注，今朝士备识。而先蚕仪，乃太康中事，至惠帝之代，玄之便自不可同汉代。四说之异，历代垂疑，此论不成，由来尚矣。 中书监何充曰： 如禅所正，可饬御史，左将军入在公庭，则修臣敬；皇太后归宁之日，则全子礼。申摄内外奉行。 太后诏： 典礼未详，情所不安。 司徒蔡谟议： 父子者，天伦之极尊也；君臣者，人爵之至敬也。先王之制，不以人爵之贵，加於天伦之尊。经曰 虽天子，必有尊也 。言有父也。是以虞舜、汉祖虽身为帝，父为匹夫，敬事之礼，不异畎亩之中，此先圣之遗范也。郑玄注礼，言 子事父，无贵贱 。又云 子不爵父，嫌卑之也 。加其爵位，犹所不敢，况乃南面而受拜乎！今皇太后虽临朝，王者之父，本无拜礼。 何充又奏： 依郑玄议，君臣，父子之道存焉。燕王称臣於魏，窦武录尚书於汉，已行之旧典也。 （燕王，魏废帝父。窦武，汉窦后父。）太后诏： 具所启旧典，诚无以相易，然此实所悚惧不宁者也。 （何充与庾翼书： 褚将军还朝，值太后临朝，时议褚侯虽后父，乃晋臣也，宜用郑议。或谓褚生宜不拜耳，不称臣，燕王非比也。又谓窦武虽受爵太后，录尚书事，而汉无拜文为疑，故恐大义乖错。褚侯既不拜，便是异姓太上皇也。此巍巍，亦庶姓不敢安。 翼答曰： 中古以上，未有母后临朝，女主当阳者也，乃起汉耳，虽或权宜，仆所不然处也。代主虽有幼蒙，万机寄於冢宰，无以坤德陵乾矣。当今后德贤明，褚侯谠正，得令参贰阿衡，遐迩之幸。议者谓燕王不足为准，窦武无拜文，此制不出贤圣也。武既受其爵位，亦无不拜理也。郑君之言，適合情礼。今太后既临天位，褚侯便是人臣，人臣而不拜君位，受官而不循天则，窃所未安。若欲远准古义， 虽为天王后，犹曰吾季姜 ，秦汉以前事不与今同。汉加太上皇，太上未见崇戴，即是子为天子父为上者耳，乃见崇号位、冠帝王为非喻也。今褚侯由来晋臣，不可得准。 ）
养老（虞夏商周后汉魏后魏北齐后周大唐）
虞氏深衣而养老，（凡养老之服，皆其时王所与群臣燕之服也。有虞氏质，深衣而已。孔颖达云： 人君养老有四种：一是养三老五更；二是子孙为国死难，而王养死者父祖；三是养致仕之老；四是引户校年养庶人之老。四代皆然。 ）养国老於上庠，养庶老於下庠，而用燕礼。（庠，养也。上庠，右学大学也，在西郊。下庠，左学小学也，在国中王宫之东。）其礼尚矣。宪养气体而不乞言，（宪，法也。养之为法其德行，自五帝则有斯也。）有善则记之，为惇史。（惇史，史惇厚者也。）
夏氏燕衣而养老，（改虞制而尚黑衣裳。）养国老於东序，养庶老於西序，而用飨礼。（东序，东胶也，亦太学，在国中王宫之东。西序在西郊。）
殷人缟衣而养老，（殷尚白而缟衣裳。）养国老於右学，养庶老於左学，而用食礼。（食音嗣。下同。）
周制，玄衣而养老，（玄衣素裳。）养国老於东胶，（胶之言纠也。）养庶老於虞庠，虞庠在国之西郊，（皆学名也。异者，四代相变耳。或上西，或上东，或贵在国，或贵在郊。周之小学，为有虞氏之庠制，是以名虞庠云。其立乡学亦如之。）兼用虞燕夏飨殷食之礼。（兼用之，备阴阳也。凡饮养阳气，凡食养阴气；阳用春夏，阴用秋冬。）夏官罗氏仲春罗春鸟，献鸠以养国老。（春鸟，蛰而始出者。是时鹰化为鸠。鸠与春鸟变旧为新，宜以养老助生气也。）月令：仲秋，天子 养衰老，授几杖，行糜粥饮食 。（行犹赐也。）五十养於乡，六十养於国，七十养於学，达於诸侯。（天子诸侯养老同也。）八十拜君命，一坐再至，九十使人受。（命谓君不亲飨食，必以其礼致之。）凡三王养老，皆引年。（已而引户校年，当行复除也。老人众多，非贤者不可皆养。）乞言合语之礼，皆小乐正诏之於东序。（乞言，养老人之贤者，因从乞善言可行者也。合语，谓乡射、乡饮酒、大射、燕射之属也。乡射记曰： 古者於旅也语。 ）凡大合乐，必遂养老。（大合乐谓春入学释菜）（合舞，秋颁学合声。於是时也，天子则视学焉。遂养老者，谓用其明日也。）天子视学，大昕鼓徵，所以警众也。（早昧爽击鼓，以召众。警犹起也。周礼： 凡用乐，大胥以鼓徵学士。 ）众至，然后天子至，乃命有司行事，兴秩节，祭先师先圣焉。（兴犹举也。秩，常也。节犹礼也。使有司摄其事，举常礼祭先师先圣。不亲祭之者，视学观礼耳，非为彼报也。）有司卒事反命。（告祭毕也。祭毕，天子乃入。）始之养也，（又之养老之处。凡大合乐，必遂养老，是以往焉。言始，始立学也。）適东序，释奠於先老，（亲奠之者，己所有事也。养老东序，则是视学於上庠。）遂设三老五更群老之席位焉。（三老五更各一人也。皆年老更事致仕者也，能更知三德五事也。天子以父兄养之，示天下之孝悌也。名以三五者，取象三辰五星，天所因以照明天下者。三老如宾，五更如介，群老如众宾也。）適馔省醴，养老之珍具，（亲视其所有。）遂发咏焉，退脩之，以孝养也。（发咏谓以乐纳之。退修之谓既迎而入，献之以醴，献毕而乐阕。）反，登歌清庙。（反谓献群老毕，皆升就席也。反就席，乃席工於西阶上，歌清庙以乐之。）既歌而语，以成之也。言父子君臣长幼之道。（语，谈说也。歌备而旅，旅而说父子君臣长幼之道。）下管象，舞大武。（象周武王伐纣之乐也。）有司告以乐阕，（阕，终也。）王乃命公侯伯子男及群吏曰： 反养老於东序。 终之以仁也。（群吏，乡遂之官。王於燕之末，而命诸侯时朝会在此者，各反养老如此礼，是终其仁心。）食三老五更，天子袒而割牲，执酱而馈，执爵而酳，冕而总干，所以教诸侯之悌也。（冕而总干，亲在舞位也。三者，道成於三，谓天地人也。老者，旧也，寿也。诗云 方叔元老 ，书称无遗耇老之言，则罔所愆。五者，训於五品。更者，更也，五代长子更相代，言其能以善道改更己也。故三老五更皆取有道，妻、男女完具者为之。郑玄曰： 老、更，互言之耳，皆老人更知三德五事者也。 蔡邕曰： 更当为叟。 ）
后汉明帝永平二年三月，以李躬为三老，桓荣为五更，帅群臣养於辟雍。（月令章句曰： 三老，国老也。五更，庶老也。 应劭汉官仪曰： 三老、五更，三代所尊。安车软轮，送迎至家，天子独拜於屏。 邓辰曰： 汉直以一公为三老，五更无常。 ）先吉日，司徒上太傅若讲师故三公人名，用其德行年耆高者一人为三老，次一人为五更也。（卢植曰： 选三公老者为三老，卿大夫中老者为五更也。 ）皆服都纻大袍单衣，皂缘领袖中衣，冠进贤，扶玉杖。五更亦如之，不杖。皆斋於太学讲堂。其日，乘舆先到辟雍礼殿，御坐东厢，遣使者安车软轮迎三老、五更。天子迎於门屏，交礼，道自阼阶，三老升自宾阶。至阶，天子揖如礼。三老升，东面，三公设几，九卿正履，天子亲袒割牲，执酱而馈，执爵而酳，祝鲠在前，祝饐在后。五更南面，三公进供礼，亦如之。（谯周五经然否曰： 汉初或云三老答天子拜，遭王莽乱，法度残缺。汉中兴，定礼仪，群臣欲令三老答拜。城门校尉董钧驳云： 所以养三老，以教事父母之道也。若答拜，是使天下答子拜也。  谯周论曰： 礼，尸服上服，犹以非亲之故答子拜，士见异国君，亦答士拜，是皆不得视犹子也。 虞喜曰： 汉仪，於门屏交礼，交礼即答拜矣。中兴谬从钧仪，后已革之，甚得礼意。 ）明日皆诣阙谢恩，以见礼遇太尊著故也。和帝以鲁丕为三老，安帝亦以鲁丕为三老，又以李充为三老。元初四年，诏曰： 月令仲秋， 养衰老，授几杖，行糜粥 。方今八月，按比之时，郡县多不奉行，虽有糜粥，糠粃泥土相半，不可饮食。 （按此诏，汉代犹依月令施政事。）灵帝以袁逢为三老，赐以玉杖。（玉杖长九尺，端以鸠为饰，鸠者不咽之鸟，欲老人之不咽也。）
魏高贵乡公甘露二年，天子亲帅群司行养老之礼於太学，命王祥为三老，郑小同为五更。祥南面，几杖，以师道自居。天子北面，乞言。祥陈明王圣帝君臣政化之要以训之，闻者莫不砥砺。
后魏孝文帝太和十六年，诏以前司徒尉元为三老，前大鸿胪卿游明根为五更。於明堂设国老位、庶老位於阶下。皇帝再拜三老，亲袒割牲，执酱而馈，执爵而酳；於五更行肃拜之礼；赐国老、庶老衣服有差。既而三老言曰： 自古人所崇，莫重於孝顺。然五孝六顺，天下之所先。愿陛下重之，以化四方。 帝曰： 孝顺之道，天地之经，今承三老明言，铭之朕怀。 五更言曰： 夫至孝通灵，至顺感幽，故经云 孝悌之至，通於神明，光於四海 。愿陛下念之，以济黎庶。 帝曰： 五更助三老以言至范，敷展德音。当克己复礼，以行来授。 礼毕，乃赐步輓一乘。诏曰： 三老可给上公之禄，五更可食元卿之俸，供养之味，亦同其例。 
北齐制，仲春令辰，陈养老礼。先一日，三老五更斋於国学。皇帝进贤冠，玄纱袍，至辟雍，入总章堂。列宫悬。王公以下及国老庶老各定位。司徒以羽仪武贲安车，迎三老五更於国学。并进贤冠，玄服，黑舄，素带。国子生黑介帻，青衿，单衣，乘马从以至。皇帝释剑，执珽，迎於门内。三老至门，五更去门十步，皆降车以入。皇帝拜，三老五更摄齐答拜。皇帝揖进，三老在前，五更在后，升自右阶，就筵。三老坐，五更立。皇帝升堂，北面。公卿升自左阶，北面。三公授几杖，卿正履，国老庶老各就位。皇帝拜三老，群臣皆拜。不拜五更。乃坐。皇帝西面，肃拜五更。进珍羞酒食，亲袒割牲，执酱以馈，执爵而酳。以次进五更。又设酒酏於国老庶老。皇帝升御坐，三老乃论五孝六顺，典训大纲。皇帝虚躬请受，礼毕而还。又都下及外州人年七十以上，赐鸠杖黄帽。（有敕则给，不为常也。）
后周武帝保定三年，诏以太傅燕国公于谨为三老，赐延年杖。皇帝幸太学以食之。三老入门，皇帝迎拜门屏之间，三老答拜。设三老席於中楹，南向。太师晋国公宇文护升阶，设几於席。三老升席，南面凭几而坐。大司寇楚国公豆卢宁升阶，正舄。皇帝升，立於斧扆之前，西面。有司进馔，皇帝跪设酱豆，亲袒割牲。三老食讫，皇帝又亲跪授爵以酳，撤去。皇帝北面立，访道，三老乃起，立於席后。皇帝曰： 猥当天下重任，自惟不才，不知政理之要，公其诲之。 三老答曰： 木从绳则正，后从谏则圣。自古明王圣主，皆虚心纳谏，以知得失，天下乃安。惟陛下念之。 又曰： 为国之本，在乎忠信，是以古人云： 去食去兵，信不可失。 国家兴废，在於赏罚。若有功必赏，有罪必罚，则为善者日益，为恶者日止；若有功不赏，有罪不罚，则天下善恶不分，下人无所措手足。 又曰： 言行者，立身之本，言出行随，诚宜相顾。陛下三思而言，九虑而行，若不思不虑，必有过失。天子之过，事无大小，如日月之蚀，莫不知者，愿陛下慎之。 三老言毕，皇帝再拜受之，三老答拜。礼成而出。
大唐制，仲秋吉辰，皇帝亲养三老五更於太学。所司先奏定，三师、三公致仕者，用其德行及年高者一人为三老，次一人为五更。设三老座於西楹之东，近北南向。设五更座於西阶上，东向。设国老三人座於三老座西，俱不属焉。设众国老座於堂下西阶之西，东面北上。（五品以上致仕者为国老，六品以下致仕者为庶老。）
天宝八载闰六月制，其天下百姓，丈夫七十五以上，妇人七十以上，宜各给中男一人充侍，仍任自简择；至八十以上，依常式处分。馀并如开元礼。
天子拜敬保傅（太子及诸王见师礼附○汉晋大唐）
汉张禹尝为成帝师，帝尊宠之。禹每疾，辄以起居闻。（谓其食饮寝卧之增损也。）帝自临问之，亲拜禹床下，禹顿首谢恩，因归诚言： 老臣有四男一女，爱女甚於男，远嫁为张掖太守萧咸妻，不胜父子私情，思与相近。 帝即时徙咸为弘农太守。又禹小子未有官，帝临候禹，禹数视之，帝即禹床下拜为黄门郎，给事中。
晋成帝诏曰： 曲陵公等，宣力前朝，致勋皇家，以德义优弘，兼保傅朕躬。朕遭家不造，奄在哀疚，禀训未究，悟事穷感。其一遵先帝尊崇师傅之教，拜敬加旧，以明崇德，永奉遗范。 尚书令卞壸等奏曰： 臣历观纪籍礼经，无拜臣之制。唯汉成帝拜张禹，庸主凡臣，不足为轨。或说师臣友臣，师模其道，又未是其拜也。至於先帝之拜司徒导，特以元皇帝兴自藩国，布衣之交，拜在人臣之日，故率而不改。陛下尊顺先典，伏膺礼中，不宜降南面之尊，拜北面之臣。大教有违，名体不顺，事应改正。 太后诏： 尊师重道，帝王之所宜务，况童幼方赖师训之成。宜令一遵先帝崇贤之礼。 壸又奏： 臣考先典之极，无过於周公，而周史无拜敬之礼。礼记称 王者入学，躬拜三老 。此一朝之敬，犹子冠而母拜之，岂可终身行焉。 太后诏： 须帝成人，更详师傅之礼。 
大唐贞观十一年，太宗语魏王泰曰： 礼部尚书兼魏王师王珪。汝之事师，如事我也。 泰每先拜珪，珪亦以师道自居，物议善之。十七年，诏令撰三师仪注。太子出殿门迎，先拜，三拜答拜。每门让。三师坐，太子乃坐。与三师书，前名惶恐，后名惶恐再拜。
诸王公主敬姑叔（大唐）
大唐神龙元年，制曰： 近代以来，罕遵轨度。王及公主，曲致私情，姑叔之尊，拜於子侄，违法背礼，情用恻然。自今以后，宜从革弊，宣告宗属，知朕意焉。 先是，诸王及公主，皆以亲为贵，天子之子见诸姑叔，姑叔先拜，若致书则称为启事。帝志欲敦序亲族，故下制以革斯俗。
群臣致敬太后父（晋）
晋邓监军教出袁历阳书，参佐纲纪议为褚太后父左将军施敬，不同。司马黄整议： 夫子有云： 必也正名乎！ 王者象天，后者法地，为兆庶父母，尊莫大焉，厚莫重焉。若以后尊宜敬於亲，於后父也便应有敬，错之礼典，先无兹比。今皇太后临统朝政，以主上富於春秋耳，故是本尊之尊，无复异也。且诸侯为国藩翰，北面稽首，岂可得推崇为太上邪？寻名定义，谓不应施敬也。 
群臣侍坐太子后来
（并公卿致敬太子、东宫臣上笺疏、见公卿仪、百官上表不称其名附○晋大唐）
晋制，皇帝会公卿，座位定，太子后至，孙毓以为群臣不应起。礼曰 父在斯为子，君在斯为臣 。 侍坐於所尊，见同等不起 。皆以为尊无二上，故有所厌之义也。昔卫绾不应汉景之召，释之正公门之法，明太子事同於群臣，群臣亦统一於所事。应依同等不起之礼。明帝太宁三年，诏曰： 汉魏以来，尊崇储贰，使官属称臣，朝臣咸拜，此甚无谓。今太子衍幼冲之年，便臣先达，将今所习见，谓之自然，此岂可以教之邪！ 令内外通议。尚书令卞壸议以为： 春秋王太子不会盟，礼同於君，皆所以重储贰，异正嫡。苟奉之如君，不得不拜矣。太子若存谦冲，故宜答拜。臣以为皇太子之立，郊告天地，正位储宫，岂得同之皇子揖让而已。谓宜稽则汉魏，阖朝同拜。 从之。（徐邈云： 东宫臣上表天朝，既用黄纸，上太子疏，则用白纸也。北人有作苻宏官属者，云 东宫臣上疏於太子用白纸，太子答之用黄纸。朝士率常笺上下死罪，太子答之姓白，亦有惶恐。 此似得中朝旧法。 ）
大唐武太后长安二年，左庶子王方庆上言： 谨按史籍所载，人臣与人言及上表，未有称皇太子名者，当为太子皇储，其名尊重，不敢指斥。谨按晋尚书仆射山涛启事，称皇太子而不言名。涛中朝名士，必详典故。朝官尚礼如此，宫臣讳则不疑。今东宫殿及门名，皆有触犯，临事论议，回避甚难。孝敬皇帝为太子时，改弘教门为崇教门，沛王为皇太子，改崇贤馆为崇文馆，皆避名讳。此即成例，足为轨模。 於是一切改之。，未有称皇太子名者，当为太子皇储，其名尊重，不敢指斥。谨按晋尚书仆射山涛启事，称皇太子而不言名。涛中朝名士，必详典故。朝官尚礼如此，宫臣讳则不疑。今东宫殿及门名，皆有触犯，临事论议，回避甚难。孝敬皇帝为太子时，改弘教门为崇教门，沛王为皇太子，改崇贤馆为崇文馆，皆避名讳。此即成例，足为轨模。 於是一切改之。
