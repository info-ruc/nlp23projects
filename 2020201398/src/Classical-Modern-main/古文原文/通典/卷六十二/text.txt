<strong>礼二十二沿革二十二嘉礼七</strong>
后妃命妇首饰制度
（周汉魏晋宋齐陈后魏北齐后周隋大唐）
周制，追师掌王后之首服，为副、编、次，追衡、笄，为九嫔及外内命妇之首服，以待祭祀、宾客。（追师，掌冠冕之官，故并主王后之首服。郑玄谓： 副之言覆，所以覆首为之饰，其遗象若今步摇矣，服之以从王祭祀。编，编列发为之，其遗象若今假紒矣，服之以桑也。次，次第发长短为之，所谓髲髢也，服之以见王。王后之燕居，亦纚笄总而已。追犹治也，诗云 追琢其璋 。王后之衡笄，皆以玉为之，惟祭服有衡，垂於副之两旁，当耳，其下以紞悬瑱。诗云 玼兮玼兮，其之翟也。鬒发如云，不屑髢也。玉之瑱也 是也。笄，卷发者。外内命妇衣鞠衣襢衣者服编，衣褖衣者服次。 追音堆。髢，徒计反。髲，皮寄反。襢，知善反。褖音彖。）
汉制，太皇太后、皇太后入庙，蔮簪珥。（珥，耳珰垂珠也。释名云： 簪，达也，所以达冠於后也。一曰笄。笄，系也，所以拘冠使不坠也。 ）簪以瑇瑁为擿，长一尺，端为华胜，上为凤凰爵，以翡翠为毛羽，下有白珠，垂黄金镊。左右一横簪之，以安蔮。诸簪珥皆同制，其擿有等级焉。皇后谒庙，假结，步摇，簪珥。步摇以黄金为山题，贯白珠为桂枝相缪，一爵九华，熊、武、赤罴、天鹿、辟邪、南山丰大特六兽，诗所谓 副笄六珈 者。（诗传曰： 副者，后夫人之首饰，编发为之。笄，衡笄也。珈，笄饰之最盛者，所以别尊卑也。 郑玄曰： 珈之言加也。副，既笄而加饰，如今步摇上饰，古制未闻。 其南山丰大特，按史记： 秦文公二十七年，伐南山大梓，丰大特。 徐广注云： 今武都故道有怒特祠，图大牛，上生树本，有牛从木中出，后见於丰水中。 ）诸爵兽皆以翡翠为毛羽，金题，白珠珰绕，以翡翠为华云。贵人助蚕制，大手结，墨玳瑁，又加簪珥。长公主加步摇，公主大手结，皆有簪珥。公、卿、列侯、中二千石、二千石夫人，绀缯蔮，黄金龙首衔白珠，鱼须擿，长一尺，为簪珥。
魏制，贵人、夫人以下助蚕，皆大手髻，七钅奠（音奠）蔽髻，黑玳瑁，又加簪珥。九嫔以下五钅奠，世妇三钅奠。诸王妃、长公主，大手髻，七钅奠蔽髻。其长公主得有步摇，皆有簪珥。公特进列侯卿校代妇、中二千石以下夫人，绀缯蔮，黄金龙首衔白珠，鱼须擿，长一尺，为簪珥。
晋依前代，皇后首饰：假髻，步摇，簪珥。步摇以黄金为山题，贯白珠为枝相缪，八爵九华，熊、武、赤罴、天鹿、辟邪、南山丰大特六兽。诸爵兽皆以翡翠为毛羽，金题，白珠珰绕，以翡翠为花。元康六年诏改。
宋依汉制，太后入庙祭祀，首饰翦氂帼。皇后亲蚕，首饰假髻，步摇，八雀九华，加以翡翠。复依晋法，皇后十二钅奠，步摇，大手髻。公主、三夫人大手髻，七钅奠蔽髻。公夫人，五钅奠。代妇三钅奠。其长公主得有步摇。公特进列侯夫人、二千石命妇年长者，绀缯帼。
齐因之。公主会见大手髻，不易旧法。
陈依前制，皇后谒庙，首饰假髻，步摇，簪珥。步摇以黄金为山题，贯白珠，为枝相缪，八爵九华，熊、虎、赤罴、天鹿、辟邪、南山丰大特六兽。诸爵兽皆以翡翠为毛羽，金题，白珠珰绕，以翡翠为华。开国公侯太夫人，大手髻，七钅奠蔽髻。九嫔及公夫人，五钅奠。世妇三钅奠。其长公主得有步摇。公、特进、列侯、卿、校、中二千石夫人，绀缯帼，黄金龙首衔白珠，鱼须擿，长一尺，为簪珥。
后魏天兴六年，诏有司始制冠冕，各依品秩，以示等差，然未能皆得旧法。
北齐依前制，皇后首饰假髻，步摇，十二钅奠，八雀九华。内命妇以上，蔽髻，唯以钅奠数花钗多少为品秩。二品以上金玉饰，三品以下金饰。内命妇、左右昭仪、三夫人视一品，假髻，九钅奠；三品五钅奠蔽髻；四品三钅奠；五品一钅奠。又有宫人女官：第二品七钅奠蔽髻，三品五钅奠，四品三钅奠，五品一钅奠，六品、七品大手髻，八品、九品偏髾（所交反）髻。皇太子妃，假髻，步摇，九钅奠。郡长君七钅奠蔽髻。太子良娣视九嫔、女侍中，五钅奠。内外命妇、宫人女官从蚕，则各依品次，还著蔽髻。
后周制，皇后首饰，花钗十有二树。诸侯之夫人，亦皆以命数为之节。三妃、三公夫人以下，又各依其命。一命再命者，又俱以三为节。
隋因之。皇后首饰，花十二树；皇太子妃、公主、王妃、三师三公及公夫人、一品命妇，并九树；侯夫人、二品命妇，并八树；伯夫人、三品命妇，并七树；子夫人、代妇及皇太子昭训、四品以上官命妇，并六树；男夫人、五品命妇，并五树；女御及皇太子良娣，三树。（自皇后以下，小花并如大花之形。）
大唐武德中制令，皇后袆衣，首饰花钗十二树，馀各有差。开元中，又定品命。其制度，并见开元礼序例。
后妃命妇服章制度
（周汉魏晋宋齐陈北齐后周隋大唐）
周制，内司服掌王后之六服：袆衣，揄翟，阙翟，鞠衣，展衣，褖衣。素沙。（王后之服，刻缯为之形而采画之，缀於衣以为文章。袆衣，画翚者。揄翚，画摇者。阙翟，刻而不画。此三者皆祭服。从王祭先王则服袆衣，祭先公则服揄翟，祭群小祀则服阙翟。今世有圭衣者，盖三翟之遗俗。鞠衣，黄桑服也，色如麹尘，象桑叶始生。）（月令： 三月，荐鞠衣於先帝 ，告桑事。展当为襢。襢衣，以礼见王及宾客之服，其色白。褖衣，御於王之服，亦以燕居，其色黑。六服备於此矣。以下推次其色，则阙翟赤，揄翟青，袆衣玄。此郑玄据五行相生为说也。妇人尚专一，德无所兼，连衣裳不异其色。素沙者，今之白縳也。六服皆袍制，以白縳为里，使之张显。今世有沙縠者，名出於此。其翟多少，各依命数。揄音摇。縳音绢。）辨内外命妇之服：鞠衣，展衣，褖衣。素沙。（内命妇之服：鞠衣，九嫔也；展衣，世妇也；褖衣，女御也。外命妇者，其夫孤也，则服鞠衣；其夫卿大夫也，则服展衣；其夫士也，则服褖衣。三夫人及公之妻，其阙翟以下乎？侯伯之夫人揄翟，子男之夫人亦阙翟，唯二王后袆衣也。）
汉制，太皇太后、皇太后、皇后入庙服，绀上皂下；蚕服，青上缥下：皆深衣制，（徐广曰： 即单衣也。 缥音疋绕反。）隐领袖缘。贵人助蚕服，纯缥上下。长公主见会。自公主封君以上皆带绶，以采组为绲带，各如其绶色；黄金辟邪首为带鐍，饰以白珠。公卿列侯、中二千石夫人入庙佐祭者，服皂绢上下；助蚕者，缥绢上下。自二千石夫人以上至皇后，皆以蚕衣为朝服。公主、贵人、妃以上，嫁娶得服锦绮罗縠缯，采十二色，重缘袍。特进列侯以上锦缯，采十二色。六百石以上重练，采九色，禁丹紫绀。三百石以上五采，青绛黄红绿。二百石以上四采，青黄红绿。贾人，缃缥而已。（缃，赤黄色。）
魏之服制，不依古法，多以文绣。
晋依前汉制，皇后谒庙，服皂上皂下；蚕，青上缥下。隐领袖缘。元康六年，诏以纯青服。贵人、夫人、贵嫔，是为三夫人，皆金章紫绶。九嫔银印青绶，佩采瓄（音独）玉。助蚕之服，纯缥为上下。皇太子妃，金玺龟钮，纁朱绶，佩瑜玉。诸王太妃、妃、诸长公主、公主、封君，金印紫绶，佩山玄玉。自公主、封君以上，皆带绶，以采组为绲带，各如其绶色，金辟邪首为带玦。郡县公侯太夫人、夫人，银印青绶，水苍玉。公特进列卿代妇、中二千石夫人入庙助祭者，皂绢上下；助蚕者，缥绢上下。自二千石夫人以上至皇后，皆以蚕衣为朝服。
宋制，太后、皇后入庙，服褂衤属（上圭，下属。）大衣，谓之袆衣。公主、封君以上皆带绶，以采组为绲带，各如绶色。公特进列侯夫人、卿校代妇、二千石命妇年长者，入庙佐祭，皂绢上下；助蚕则青绢上下。自皇后至二千石命妇，皆以蚕衣为朝服。（按汉刘向曰： 古者天子至於士，王后至於命妇，必佩玉，尊卑各有其制。 王后至命妇所佩玉，古制不存，今与外同制。）
齐因之。褂衤属用绣为衣裳，黄绶。贵嫔、夫人、贵人、王太妃、长公主、封君，皆紫绶。六宫、郡公、侯夫人，青绶。
陈依前制，皇后谒庙，褂衤属大衣，皂上皂下，亲蚕则青上缥下，隐领袖缘。贵妃、嫔，金章龟钮，紫授，佩于阗玉，兽头鞶。九嫔，金章龟钮，青绶，兽头鞶，佩采瓄玉。婕妤以下，银印珪钮，艾绶，兽头鞶。美人等，铜印环钮，墨绶，兽头鞶。
皇太子妃，金玺龟钮，纁朱绶，佩瑜玉。良娣，银印珪钮，佩采瓄玉，青绶，兽爪鞶。宝林，佩水苍玉，馀同。开国公侯太夫人，兽头鞶，馀同。长公主、公主、封君，金印龟钮，紫绶，佩山玄玉，兽头鞶。公主封君以上皆带绶，以采组为绲带，各以其绶色，金辟邪首为带玦。自二千石以上至皇后，皆以蚕衣为朝服。
北齐皇后助祭、朝会以袆衣、祠郊禖以揄翟，小宴以阙翟，亲蚕以鞠衣，礼见皇帝以展衣，宴居以褖衣。六服俱有蔽膝、织成绲带。
内外命妇从二品以上，金章，紫绶，服揄翟，双佩山玄玉。九嫔视三品，银章，青绶，鞠衣，佩水苍玉。世妇视四品，银印，青绶，展衣。八十一御女视五品，铜印，墨绶，褖衣。
又有宫人女官服：二品阙翟；三品鞠衣；四品展衣；五品、六品褖衣；七品、八品、九品，俱青纱公服。
皇太子妃，玺绶佩同皇太子，服揄翟，从蚕则青纱公服。郡长公主、公主、王国太妃、妃，纁朱绶，章服佩同内命妇一品。郡长君，玄朱绶，阙翟，章佩与公主同。郡君、县主，佩水苍玉，馀与郡长君同。太子良娣视九嫔服。县主青朱绶，馀与良娣同。女侍中，假金印紫绶，服鞠衣，佩水苍玉。县君银章，青朱绶，除与女侍中同。太子孺子同世妇。太子家人子同御女。乡主、乡君，素朱绶，佩水苍玉，馀与御女同。
外命妇皆如其夫；若夫假章印绶佩，妻则不假。一品、二品服阙翟，三品服鞠衣，四品展衣，五品褖衣。
内外命妇、宫人从蚕，则各依品次，皆服青纱公服。其外命妇，绶带鞶囊，皆准其夫公服之例。百官之母诏加太夫人者，朝服公服，各与其命妇服同。
后周制，皇后之服，十有二等。其翟衣六：从皇帝祀郊禖，享先皇，朝皇太后，则服翚衣；祭阴社，朝命妇，则服揄衣；祭群小祀，受献茧，则服鷩衣；采桑则服鳪衣；（黄色。音卜。）从皇帝见宾客，听女教，则服鵫衣；（白色。音罩。）食命妇，归宁，则服〈失羽〉衣。（玄色。音秩。）俱十有二等，以翚翟为领褾，各十有二。临妇学及法道门，燕命妇，有时见命妇，则苍衣；春齐及祭还，则青衣；夏齐及祭还，则朱衣；采桑齐及采桑还，则黄衣；秋齐及祭还，则素衣；冬齐及祭还，则玄衣。自青衣而下，其领褾以相生之色。
诸公夫人九服，其翟衣翟皆九等，俱以揄翟为领褾，各九。自揄衣以下，鷩、鳪、鵫、〈失羽〉、朱、黄、素、玄等衣九也。自朱衣而下，其领褾亦用相生之色。诸侯夫人，自鷩衣而下八；其翟衣翟皆八等，俱以鷩翟为领褾；无揄衣。诸伯夫人，自鳪衣而下七；其翟衣翟皆七等，俱以鳪翟为领褾；又无鷩衣。诸子夫人，自鵫衣而下六；其翟衣翟皆六等，俱以鵫翟为领褾；又无鳪衣。诸男夫人，自鴩衣而下五；其翟衣翟皆五等，俱以鴩翟为领褾；又无鵫衣。
三妃、三公夫人之服九：鳪衣，鵫衣，鴩衣，青衣，朱衣，黄衣，素衣，玄衣，绡衣。其翟亦九等，以鳪翟为领褾，各九。三〈女弋〉、三孤之内子，自鵫衣而下八。翟皆八等，以鵫翟为领褾，各八。六嫔、六卿之内子，自鴩衣而下七。翟皆七等，以鴩翟为领褾，各七。上媛、上大夫之孺人，自青衣而下六。中媛、中大夫之孺人，自朱衣而下五。下媛、下大夫之孺人，自黄衣而下四。御婉、士之妇，自素衣而下三。中宫六尚，緅（子侯反）衣。诸命秩之服曰公服，其馀常服曰私衣。
隋制，皇后袆衣、鞠衣、青衣、朱衣四等。袆衣，深青质，织成领袖，文以翚翟，五采重行，十二等。素沙内单，黼领，罗縠褾、撚，色皆以朱。蔽膝随裳色，以緅为缘，用翟三章。大带随衣裳，饰以朱绿之锦，青缘。革带，青袜、舄，舄以金饰。白玉佩，玄组、绶，章采尺寸同於乘舆。祭及朝会大事服之。鞠衣，黄罗为质，织成领袖。蔽膝，革带及舄，随衣色。馀准袆衣，亲蚕服也。青服，去花、大带及佩绶，金饰履，礼见天子则服之。朱服，如青服。有金玺，盘螭钮，文曰 皇后之玺 。冬正大朝，则并璜琮，各以笥贮，进於座隅。皇太后同於后服，而贵人以下并亦给印。
三妃，服揄翟，金章龟钮，文从其职。紫绶，金缕织成兽头鞶囊，佩于阗玉。九嫔，服阙翟，金章龟钮，文从其职。金缕织成兽头鞶囊，佩采瓄玉。婕妤，银缕织成兽头鞶囊，他如嫔服。美人、才人，鞠衣，银印珪钮，兽爪鞶囊，佩水苍玉。馀同。宝林，服展衣，艾绶。鞶囊、佩玉，同婕妤。承衣刀人、采女，皆褖衣，无印绶。
皇太子妃，服揄翟衣，九章。金玺龟钮。素纱内单，黼领，罗褾、撚，色皆用朱，蔽膝二章。大带，同袆衣，青绿革带，朱袜，青舄，舄加金饰。佩瑜玉，纁朱绶，兽头鞶囊。凡大礼见皆服之。唯侍亲桑，则用鞠衣，佩绶与揄衣同。良娣，鞠衣，银印，青绶，兽爪鞶囊。馀同世妇。宝林、八子，展衣，铜印，佩水苍玉，艾绶。
诸侯王太妃、妃、长公主、公主、三公夫人、一品命妇，揄翟，绣为九章。佩山玄玉，兽头鞶囊，绶同夫色。公夫人、县主、二品命妇，亦揄翟，绣八章。从亲桑，同鞠衣。自此以下，佩皆水苍玉。侯伯夫人、三品命妇，亦服揄翟，绣为七章。子夫人、四品命妇，服阙翟，刻赤缯为翟，缀衣上，为六章。男夫人、五品命妇，阙翟，五章。若从亲蚕，皆同鞠衣。
大唐制，武德令，皇后服有袆衣、鞠衣、钿钗礼衣三等。皇太子妃揄翟鞠衣。自皇后至内外命妇衣服制度，并具开元礼序例。
