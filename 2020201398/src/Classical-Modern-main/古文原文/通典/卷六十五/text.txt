<strong>礼二十五沿革二十五嘉礼十</strong>
皇太后皇后车辂
（周汉后汉晋宋齐后魏北齐后周隋大唐）
周礼，王后之五辂：重翟，钖面朱总；（重翟，翟，雉羽，两重为蔽，从王祭祀所乘也。）厌翟，勒面缋总；（厌翟，次其羽，使相迫近，厌其本也。勒面谓以如玉龙勒之韦为当面饰。缋总，以画缯为之，从王宾飨所乘也。）安车，雕面鹥总。皆有容盖。（安车，坐乘车也。凡妇人车，皆坐乘。容谓幨车。鹥总，青黑色缯为之，无蔽。朝见於王所乘，去饰。）翟车，贝面组总，有幄；（翟车，不重不厌，以翟饰车之侧。贝面，贝饰勒之当面。有幄则无盖矣，如今軿车。后乘以出桑。）辇车，组輓，有翣，羽盖。（辇车，不言饰，明无翟总之饰，后居宫从容所乘，但漆而已。为辁轮，人輓之以行。有翣，所以御风尘。以羽作小盖，为翳日也。）
汉皇后鸳辂，青羽盖，驾四马，旆九斿。
后汉太皇太后、皇太后、皇后法驾，皆御金根车，重翟，羽盖，加青交络帷裳。其非法驾，则乘紫罽軿车，云〈木虡〉文画辀，黄金涂五末，（五末，辕一，毂二，箱二，共五也。）盖施金花。驾三马，左右騑。（应劭汉官仪： 明帝永平七年，光烈阴皇后葬，魂车，鸾辂，青羽盖，驾四马，旂九斿，前有方相、凤凰车。 此因前汉旧制也。）
晋制，后乘重翟羽盖金根车，加青络，青帷裳，云〈木虡〉画辕，黄金涂五末，盖爪施金华，驾三马，左右騑。其庙见小驾，则乘紫罽軿车，饰及驾马如重翟。非法驾则皇太后乘辇，皇后乘画轮车。后先蚕，乘油画云母安车，驾六騩马；（騩，浅黑色。騩音贵。）油画两辕安车，驾五騩马，为副；又，金薄石山軿、紫绛罽軿车，皆驾三騩马。
宋因之，法驾乘重翟。先蚕乘油画云母安车。（元嘉中东宫仪记云 中宫仆御重翟金根车 。）
齐因之。重翟车，加金涂校具，白地人马锦帖，箱隐膝，后户，白牙的帖，金涂面钉，漆画轮，铁铛，金涂纵容后路錁，师子鎋，轭皆施金涂螭首及龙雀等诸饰。轭衡上施金博山，又有金涂长角巴首。盖饰金涂爪支子花二十八，青油挟碧绢黄纹盖，漆布箱紫颜黄纹紫纹隋阴，碧芚。（徒昆反。）外上施绛紫丝络。碧旂九斿，棨戟。
后魏熙平中，有司穆绍议：皇后之辂，其从祭则御金根车，亲桑则御云母车，并驾四马。归宁则御紫罽车，游行御安车，吊问御绀罽车，并驾三马。
北齐因之。
后周皇后之车十二等：一曰重翟，以从皇帝，祀郊禖，享先皇，朝皇太后。二曰厌翟，以祭阴社。三曰翟辂，以采桑。四曰翠辂，以从皇帝见宾客。五曰雕辂，以归宁。六曰篆辂，以临诸道法门。六辂皆钖面、朱总、金钩。七曰苍辂，以適命妇家。八曰青辂，九曰朱辂，十曰黄辂，十一曰白辂，十二曰玄辂。五时常出入则供之。六辂皆疏面、缋总。
隋开皇初，李德林奏，用后魏熙平穆绍议皇后之辂。后著令，制：重翟，青质，金饰诸末，朱轮，金根朱牙，其箱饰以重翟羽，青油幢朱里，通幰，绣紫帷，朱丝络网，绣紫络带，八鸾在衡，镂钖，鞶缨十二就，金钅灭方釳，插翟尾，朱总，驾苍龙，受册、从祀郊禖、享庙则供之。厌翟，赤质，金饰诸末，朱轮画朱牙，其箱饰以翟羽，紫油幢朱里，通幰，红锦帷，朱丝络网，红锦络带，馀如重翟，驾赤骝，亲桑供之。翟车，黄质，金饰诸末，朱轮画朱牙，车侧饰以翟羽，黄油幢黄里，通幰，白红锦帷，朱丝络网，白红锦络带，馀如重翟，驾黄骝，归宁则供之。诸鞶缨之色，皆从车质。安车，赤质，金饰，紫通幰朱里，驾四马，临幸及吊则供之。辇车，金饰，同於蓬辇，通幰，班轮，驾四马，宫苑近行则乘之。属车三十六乘。
大唐因隋制，重翟、厌翟、翟车、安车，其饰不易。又制四望车，朱质，紫油通幰，油画络带，拜陵、临吊则供之。又制金根车，朱质，紫油通幰，油画络带，朱丝络网，常行则供之。
皇太子皇子车辂
（周汉魏晋东晋宋齐梁陈后魏北齐隋大唐）
周制，巾车氏掌王五辂，金辂，建大旂，以封同姓。（同姓，谓王子母弟，率以功德出封，若鲁卫之属。）
汉皇太子、皇子皆安车，朱班轮，飞軨，青盖，金花，倚虎伏鹿，〈木虡〉文画轓文辀，吉阳筩，金涂五末。旂九斿降龙。皇子为王，锡以乘之。皇孙绿车以从。皆左右騑，三马。（名皇孙车。）
魏因之。文帝问： 东平王有辂，为是特赐乎？ 郑称对曰： 天子五辂，金辂以封，同姓诸侯得与天子同乘金辂，非特赐。 
晋因魏。安车而驾三马，非法驾则乘画轮车，上开四望，绿油幢，朱丝绳络，两箱里饰以金锦，黄金涂五末。其副车三乘，形制如所乘，但不画轮耳。王青盖车，皇孙绿盖车，并驾三，左右騑。
东晋安帝时，乘后山安车，制如金辂。
宋因之。皇子为王，亦锡以皇太子之安车。皇孙绿车，亦因旧法。
齐皇太子乘象辂，校饰如御，旂旗九斿降龙。
梁因齐象辂制鸾辂，驾三，左右騑，朱班轮，倚兽较，伏鹿轼，九斿，降龙，青盖，画轓，文辀，黄金涂五末。以画轮车为副。常乘画轮，则衣书车为副。其画轮车，上开四望，绿油幢，朱绳络，两箱里饰以金锦。
陈因梁制。
后魏乘金辂，朱盖，赤质，驾四马。
北齐因之。
隋皇太子金辂，赤质，金饰诸末，重较，箱画〈木虡〉文鸟兽，黄屋，伏鹿轼，龙辀。金凤一，在轼前。设障尘。朱盖黄里，轮画朱牙。左建旂，九斿，右载阘戟。旂首金龙头，衔结绶及铃緌。驾赤骝四。八銮在衡，二铃在轼。金钅灭方釳，插翟尾五焦，镂钖，鞶缨九就。从祀享庙、正冬大朝、纳妃则乘之。轺车，金饰诸末，紫通幰，朱里，驾一马，五日常朝及朝飨宫官，出入行道乘之。四望车，金饰诸末，紫油幢通幰朱里，朱丝络网，驾一马，吊临则乘之。
大唐因隋制。
公侯大夫等车辂
（周汉后汉晋宋齐梁后魏北齐后周隋大唐）
周制，巾车掌王五辂， 象辂以封异姓，革辂以封四卫，木辂以封藩国 。（异姓，王甥舅也。四卫，四方诸侯守卫者，蛮服以内也。蕃国，谓九州之外，夷服、镇服、蕃服也。）又曰： 服车五乘：（服车，服事者之车也。）孤乘夏篆，（谓五色画毂约也。）卿乘夏缦，（夏缦，亦五采画，无篆。）大夫乘墨车，（墨车，不画，但以漆革车而已。）士乘栈车，（不革鞔而漆也。）庶人乘役车。 （方箱可载任器以供役。）
汉景帝中元五年，始诏六百石以上施车轓，得铜五末，轭有吉阳筩。中二千石以上右騑，三百石以上皂布盖，千石以上皂缯覆盖，二百石以下白布盖，皆有四维杠衣。贾人不得乘马车。除吏赤画杠，其馀皆青。（古今注曰： 武帝天汉四年，令诸侯王大国朱轮，特虎居前，左兕右麋。小国特熊居前，麋皆居左右。 ）大使车，立乘，驾驷，赤帷裳。持节者，重导从：贼曹车、斧车、督车、功曹车，皆两；大车，璅弩十二人；辟车四人；从车四乘。小使车，不立乘，有騑，赤屏泥油，重绛帷。导无斧车。近小使车，兰舆赤毂，白盖赤帷，此追捕考按，有所敕取者所乘。诸使车皆朱班轮，四辐，赤衡轭。公、卿、二千石，郊庙、明堂、祀陵，法出，皆大车，立乘，驾驷；他出，乘安车。大行载车，其饰如金根车，加施组连璧交络四角，金龙首衔璧，垂五采，析羽流苏前后，云气画帷裳，〈木虡〉文画轓，长舆车等。驾布施马。（布施马者，纯白骆马也，以黑药灼其身为武文。）公卿以下至县三百石，五吏、贼曹、督贼功曹，皆带剑，三车导；主簿、主记，两车为从。县令以上，加导斧车。牛车，武帝推恩之末，诸侯有寡弱者，乘牛车，其后牛车稍通贵者所乘。
后汉制，公侯乘安车，朱班轮，飞軨，倚鹿较，伏熊轼，皂缯盖，黑轓，右騑，旂九斿，镂钖叉旄，朱镳朱鹿，朱文，绛扇汗，青翅燕尾。卿以下有騑者，缇扇汗。中二千石二千石皆皂盖，朱两轓。千石六百石朱左轓。
晋制，云母车，以云母饰犊车，以赐王公。皂轮车，驾四牛，形如犊车，皂漆轮毂，上加青油幢，朱丝绳络，诸王三公有勋德者特加之。位至公，或四望、三望、夹望车。油幢车，驾牛，如犊车、皂轮，但不漆毂，王公大臣有勋德者特给之。通幰车，驾牛，如犊车，但举其幰通覆车上，诸王三公并乘之。武帝诏给魏舒阳燧四望小车。三望如四望。油幢络车，似三望而减，王公加礼者乘，次三望。平乘车，（竹簟子壁，〈木资〉榆为轮。）通幰，（其后形龙牵，金涂支子花纽，辕头后梢沓伏神承涂。庶人亦然。）三公诸王所乘。自四望至平乘，皆铜校饰。诸公给朝车驾驷、安车黑耳驾三。自祭酒掾下及令史，皆皂零。特进以下，诸将军非持节都督者，给安车黑耳驾二。三公、九卿、二千石，皆大车立乘，驾四。去位致仕告老，赐安车驾四。郡县公侯，安车驾二，右騑，皆朱班轮，倚鹿较，伏熊轼，皂缯盖。旗斿，公八，侯七，卿五，皆画降龙。中二千石、二千石，皆皂盖，朱两轓，铜五末，驾二。千石、六百石，朱左轓。王公之元子摄命理国者，安车，驾三，旗七斿，封侯之元子五斿。大使车，立乘，驾四，赤帷裳，驺骑导从，公卿二千石郊庙上陵从驾所乘。小使车，不立乘，驾四，轻车之流也。兰舆皆朱，赤毂，赤屏泥，白盖，赤帷裳。又别有小使车，赤毂皂盖，追捕敕取者所乘。凡诸使车，皆朱班轮，赤衡轭。追锋车，去小盖，加通幰，如轺车，驾二。以迅速为名，戎阵之间，是为传乘，轺车，古将军所乘传也。（按汉贵辎軿而贱轺车，魏晋贵轺车而贱辎軿。三品将军以上、尚书令轺车黑耳有后户，仆射但有后户无耳，并皂轮也。）
宋因晋，有追锋车，云母车，四望车。公及列侯所乘安车，依汉旧制，驾二马。旂旗斿，王公八，侯七，卿五，皆降龙。公卿中二千石郊陵法出，皆大车立乘，驾四；他出、去位、致仕，皆安车，四马。中二千石皆皂盖，朱轓，铜五末，驾二，右騑。王公之世子摄命理国者，安车，驾三，旂旗七斿，侯世子五斿。
齐制，黄屋车，建碧旂九斿，（九斿，鸾辂也。盖以黄缯为里，金涂校具，绛丝络。）九命上公所乘。青盖安车，朱轓班轮，驾一，左右騑，通幰车为副，诸王礼行所乘。皂盖安车，朱轓漆班轮，驾一，通幰牛车为副，三公礼行所乘。安车，黑耳皂盖为车，朱轓，驾一，牛车为副，国公列侯礼行所乘。马车，驾一，九卿、领、护、二卫、骁游、四军、五校从郊陵所乘。馀同晋法。
梁制，二千石四品以上及列侯，皆给轺车，驾牛，伏兔箱，青油幢，朱丝络，毂辋皆黑漆。天监二年令，三公、开府、尚书令，给鹿轓轺，施耳，后户，皂辋。尚书仆射、左右光禄大夫、侍中、中书监令、秘书监，给凤辖轺，后户，皂辋。领、护、国子祭酒、太子詹事、尚书、侍中、列卿等，给聊泥轺，无后户，漆轮。车骑、骠骑及诸王除刺史带将军，给龙雀轺，以金银饰。御史中丞给方盖轺，形小如伞。诸王三公有勋德者，皆特加皂轮车，驾牛，形如犊车，但乌漆轮毂，黄金雕装，上加青油幢，朱丝络，通幰。王公加礼者，给油幢络车，驾牛，朱轮华毂。
后魏三公及王车，朱屋青盖，制同五辂，名曰高车，驾三马。庶姓王侯及尚书令、仆射以下，列卿以上，并给轺车，驾一马；或乘四望通幰车，驾一牛。
北齐因之。王、庶姓王、仪同三司以上，翟尾扇，紫伞。皇宗及三品以上官，青伞朱里。其青伞碧里，达於士人，不禁。正从一品执事官、散官及仪同三司，乘油朱络网车，车牛饰得用金涂及纯银。二品、三品乘卷通幰车，车牛金饰。七品以上，乘偏幰车，车牛饰以铜。
后周诸公之辂九。方辂、（各象方之色。）碧辂、金辂，皆钖面，鞶缨九就，金钩。象辂、犀辂、贝辂、革辂、篆辂、木辂，皆疏面，鞶缨九就，皆以朱白苍三采。诸侯自方辂而下八，无碧辂。诸伯自方辂而下七，无金辂。诸子自方辂而下六，无象辂。诸男自方辂而下五，又无犀辂。凡就，各如其命。三公之车辂九：祀辂、犀辂、贝辂、篆辂、木辂、夏篆、夏缦、墨车、輚车。自篆以上，金涂诸末，钖，鞶缨，金钩。木辂以下，铜饰诸末，疏，鞶缨皆九就。三孤自祀辂而下八，无犀辂。六卿自祀辂而下七，又无贝辂。上大夫自祀辂而下六，又无篆辂。中大夫自祀辂而下五，又无木辂。下大夫自祀辂而下四，又无夏篆。士车三：祀车，墨车，輚车。凡就，各如其命数。自孤以下，就以朱绿二采。
隋制，公及一品象辂，黄质，象饰诸末。建旟，画以鸟隼。受册、告庙、升坛、上任、亲迎及葬则乘之。侯伯及二品三品革辂，白质，建旟，画熊虎。受册、告庙、亲迎及葬则乘之。子男及四品木辂，黑质，漆饰。建旐，画龟蛇。受册、告庙、亲迎及葬则乘之。象辂以下，斿及就数，各依爵品。犊车则魏武赐杨彪七香车也，驾牛，自王公以下，至五品以上，并给乘之。三品以上，青幰朱里，五品以上，绀幰碧里，皆白铜装。唯有惨及吊丧者，则不张幰而乘铁装车。六品以下不给，任自乘犊车，弗许施幰而乘。初，五品以上，乘偏幰车，其后嫌其不美，停不行用，以亘幰代之。三品以上，通幰车则青壁，一品轺车，油幰朱网，唯车辂一等，听敕始得乘之。
大唐王公以下车辂，亲王及武职一品，象辂。自馀及二品、三品，革辂。四品，木辂。五品，轺车。象辂，朱班轮，八銮在衡，左建旂，（旂画龙，一升一降。）右载阘戟。革辂，以革饰，左建旃，（通帛为旃。）馀同象辂。木辂，以漆饰之，馀同革辂。轺车，曲壁，青通幰。诸辂，质、盖、旂旃，皆朱。一品九斿，二品八斿，三品七斿，四品六斿，其鞶缨就数皆准此。
主妃命妇等车辂
（汉晋宋齐梁北齐后周隋大唐）
汉制，长公主乘赤罽軿车。大贵人、贵人、公主、王妃、封君油画軿车，大贵人加节画辀，皆右騑。公、列侯及二千石夫人，会朝若亲蚕，各乘其夫之安车，右騑，加交络帷裳，皆皂。非公会，不得乘朝车，得乘漆布辎軿，铜五末。
晋制，三夫人油軿车，驾两马，左騑。其贵人加节画辀。三夫人助蚕，乘青交络安车，驾三，皆以紫绛罽軿车。九嫔世妇乘軿车，驾三。长公主赤罽軿车，驾两马。公主、王太妃、王妃皆油軿车，驾两马，右騑。公主油画安车，驾三，青交络，以紫绛罽軿车驾三为副，王太妃、三夫人亦如之。公主助蚕，乘油画安车，驾三。公主有先置者，乘青交络安车，驾三。诸王妃、公太夫人、夫人、县乡君、诸郡公侯特进夫人助蚕，乘皂交络安车，驾三。诸侯监国嗣子之世妇、侍中常侍尚书中书监令卿校世妇、命妇助蚕，乘皂交络安车，俪驾。郡县公侯、中二千石、二千石夫人会朝及蚕，各乘其夫之安车，皆右騑，皂交络，皂帷裳。自非公会则不得乘朝车。王妃、特进夫人、封郡君，安车，驾三，皂交络。封县乡君，油軿车，驾两马，右騑。
宋制，公主安车，以紫绛罽軿车为副，驾三。九嫔、世妇軿车，驾二。王妃、公侯特进夫人、封君皂交络安车，驾三。其贵人、公主、王妃、封君油軿驾二，右騑。公、列侯、中二千石、二千石夫人会朝及蚕所乘，依汉故事。
齐制，皇太子妃厌翟车，如重翟，饰而微减。油络画安车，公主、王妃、三公特进夫人所乘。其贵人、公主、三夫人、九嫔、世妇、三公妃、特进夫人所乘正副，皆依汉晋。
梁天监二年令，上台、六宫、长公主、公主、诸王太妃、妃，皆得乘青油榻幢通幰车，榻幢涅幰为副。采女、皇女、诸王嗣子、侯夫人，皆乘赤油榻幢车，以涅幰为副。侍女直乘涅幰之乘。
北齐制，诸公主乘油朱络网车，车牛饰用金涂及纯银。
后周制，诸公夫人之辂车九：厌翟、翟辂、翠辂，皆钖面，朱总、金钩。雕辂、篆辂，皆勒面，（刻白黑韦为当颅。）缋总。朱辂，黄辂，白辂，玄辂，皆雕面，（刻漆韦为当颅。）鹥总。（青黑色缯，其著如朱总。）诸侯夫人自翟辂而下八，诸伯夫人自翠辂而下七，诸子夫人自雕辂而下六，诸男夫人自篆辂而下五。鞶缨就数，各视其君。三妃、三公夫人之辂九：篆辂、朱辂、黄辂、白辂、玄辂，皆勒面，缋总。夏篆、夏缦、墨车、輚车，皆雕面，鹥总。三〈女弋〉、（由力反。）三孤内子，自朱辂以下八。六嫔、六卿内子，自黄辂而下七。上媛妇、中大夫孺人，自玄辂而下五。下媛妇、大夫孺人，自夏篆而下四。御婉、士妇人，自夏缦而下三。其鞶缨就，各以其等。皆簟笰，漆之。君以赤，卿大夫士以玄。君驾四，三辀六辔。卿大夫驾三，二辀五辔。士驾二，一辀四辔。
隋制，皇太子妃乘翟车，以赤为质，驾三马，画辕金饰。犊车为副，紫幰，朱络网。良娣以下，并乘犊车，青幰朱里。三公夫人、公主、王妃，并犊车，紫幰，朱络网。五品以上命妇，并乘青幰，与其夫同。
大唐制，内命妇夫人乘厌翟车，嫔乘翟车，婕妤以下乘安车，各驾二马。外命妇、公主、王妃乘厌翟车，驾二马。自馀一品乘白铜饰犊车，青通幰，朱里油幢，朱丝络网，驾牛。二品以下去油幢、络网，四品青偏幰。其三公以下车辂，皆太仆官造贮掌之。若受制行册命及二时巡陵、婚葬，则给之。
