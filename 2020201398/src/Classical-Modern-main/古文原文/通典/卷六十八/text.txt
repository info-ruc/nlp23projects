<strong>礼二十八沿革二十八嘉礼十三</strong>
天子诸侯大夫士养子仪（君薨后嗣子生附）
周制，妻将生子及月辰，则居侧室，（侧室，谓夹之室，次燕寝也。）夫使人日再问之，作而自问之，妻不敢见，使姆衣服而对。至於子生，夫复使人日再问之。（作，有感动。）子生，男子设弧於门左，女子设帨於门右。（表男女也。弧者，示有事於武也。帨，事人之佩巾。）
三日，始负子，男射女否。（始有事也。负之谓抱之而使向前也。）国君世子生，告於君，接以太牢，宰掌具。（接读为捷，捷，胜也。谓食其母，使补虚强气也。）三日，卜士负之，吉者宿斋，朝服寝门外，诗负之。射人以桑弧蓬矢六，射天地四方。（诗之言承也，即本卜吉者。桑弧蓬矢，本太古也。天地四方，男子所有事也。）保受乃负之。（代士也。保，保母。）宰醴负子，赐之束帛。（醴当为礼，字之误也。礼以一献之礼，酬之以币也。）卜士之妻，大夫之妾，使食子。（食子不使君妾，嫡妾有敌义，不相亵以劳辱之事。士妻、大夫之妾，谓时自有子者。）凡接子择日。（虽三日之内，尊卑必皆选其吉焉。）冢子则太牢，（冢，大也。冢子犹言长子，通於下也。）庶人特豚，士特豕，大夫少牢，国君世子太牢。（皆谓长子。）其非冢子，则皆降一等。（谓冢子之弟，及众妾之子生也。天子诸侯少牢，大夫特豕，士、庶人特豚耳。）异为孺子室於宫中，（别扫一处以居。）择於诸母与可者，必求其宽裕、慈惠、温良、恭敬、慎而寡言者，使为子师，其次为慈母，其次为保母，皆居子室，（此人君养子之礼也。诸母，众妾也。可者，傅御之属也。子师，教示以善道者。慈母，知其嗜欲者。保母，安其居处者。士妻食乳之而已。）他人无事不往。（为儿精气微弱，将惊动也。）
三月之末，择日，翦发为鬌，男角女羁，否则男左女右。（鬌，所遗发也。夹囟曰角，午达曰羁。）是日也，妻以子见於父。贵人则为衣服，由命士以下皆漱澣。（贵人，大夫以上也。由，自也。）男女夙兴，沐浴衣服。具视朔食。（朔食，天子太牢，诸侯少牢，大夫特豕，士特豚。男女谓所生子之父母。）夫入门，升自阼阶，立於阼，西向。妻抱子出自房，当楣立，东面。（入门者，入侧室之门也。大夫以下，见子就侧室，见妾子於内寝，辟人君也。）姆先相曰： 母某敢用时日，祗见孺子。 （某，妻姓，若言姜氏也。祗，敬也。）夫对曰： 钦有帅。 父执子之右手，咳而名之。（钦，敬。帅，循也。言教之敬，使有循也。执右手，明将授以事也。）妻对曰： 记有成。 遂左还授师。（记犹识也，识夫之言使有成也。师，子师也。）子师遍告诸妇诸母名。（后告诸母，若名成於尊。）妻遂適寝。（复夫之燕寝。）夫告宰名，宰遍告诸男名，书曰 某年月日某生 而藏之。（宰谓属吏也。春秋书桓六年九月丁卯，子同生。）宰告闾史，闾史书为二，其一藏诸闾府，其一献诸州史，州史献诸州伯，州伯命藏诸州府。（四闾为族，族，百家也。闾胥，中士一人。五党为州，州，二千五百家也。州长，中大夫一人也。皆有属吏。献犹言也。）
世子生，则君沐浴朝服，夫人亦如之，皆立於阼阶，西乡。世妇抱子，升自西阶。君名之，乃降。（子升自西阶，则人君见世子於路寝也。见妾子就侧室。凡子生皆就侧室。诸侯夫人朝於君，次而褖衣也。）凡名子，不以日月，不以国，（终使易讳。）不以隐疾。（谓衣中之疾，难为医也。）大夫士之子，不敢与世子同名。（尊世子也。其先世子生，亦勿为改。）公庶子生，有赐，君名之，众子则使有司名之。（有赐於君，有恩惠也。有司，臣有事者也。鲁桓公名子，问於申繻。）庶人无侧室者，及月辰，夫出居群室。凡父在，孙见於祖，祖亦名之，礼如子见父，无辞。（见子於祖，家统於尊也。父在则无辞，有嫡子者无嫡孙，与见庶子同也。父卒而有嫡孙则有辞，与见冢子同。父虽卒，而庶孙犹无辞也。）大夫之子有食母，（选於傅御之中，丧服所谓乳母也。）士之妻自养其子。（贱，不敢使人。）
曾子问曰： 君薨而世子生，如之何？ 孔子曰： 卿大夫士从摄主，北面於西阶南。（变於朝夕哭位也。摄主，上卿代君听政也。）大祝裨冕执束帛，升自西阶，尽等不升堂，命无哭。（将有事，宜清静也。裨冕者，接神则祭服也。诸侯之卿大夫所服裨冕，絺冕也，玄冕也。士服爵弁服。其大祝裨冕，则大夫也。）祝声三，告曰： 某之子生，敢告。 （声，噫歆警神也。某，夫人之氏。）升，奠币於殡东几上，哭降。（几於殡东，明继体也。）众主人、卿、大夫、士、房中，皆哭，不踊。（众主人，君之亲也。房中，妇人也。）尽一哀，反位，遂朝奠。（反朝夕哭位。）小宰升，举币。（所主也，举而下，埋之阶閒。）三日，众主人、卿、大夫、士，如初位，北面。（三日，负子日也。初，告生时。）大宰、大宗、大祝，皆裨冕。少师奉子以縗，祝先，子从，宰宗人从。入门，哭者止。（宰宗人，诏赞君事者。）子升自西阶，殡前北面。祝立於殡东南隅，祝声三，曰： 某之子某，从执事敢见。 子拜，稽颡哭。（奉子者拜哭也。）祝、宰宗人、众主人、卿、大夫、士，哭踊，三者三，（凡踊，三跳为一节，三节为一踊，谓之成踊，故云三者三。）降东反位，皆袒。子踊，房中亦踊，三者三，袭縗，杖。（踊、袭縗、杖，成子礼也。）奠出。（亦谓朝奠。）大宰命祝史，以名遍告於五祀、山川。（因负名之，於丧，礼略。）如已葬而世子生，大宰、大宗从大祝而告於祢。（告生。）三月，乃名於祢，以名遍告及社稷、宗庙、山川也。 
天子诸侯大夫士之子事亲仪（妇事舅姑附）
周文王之为太子，朝於王季日三。鸡初鸣而衣服，至於寝门外，问内竖曰： 今日安否何如？ （内竖，小臣之属，掌外内之通命者。）其有不安节，则内竖以告文王。文王色忧，行不能正履。（节谓居处故事也。履，蹈地也。）王季复膳，（饮食安也。）然后亦复初。（忧解。）食上，必在视寒暖之节。（在，察也。）食下，问所膳。（问所食者。）若内竖言疾，则亲斋玄而养，（亲犹自也。养疾者斋玄，玄冠玄端。）馔必敬视，（疾者之食，齐和所欲或异。）药必亲尝。（试毒味也。）
子事父母，鸡初鸣，咸盥漱，栉，縰，笄，总，拂髦，冠，緌，缨，端，韠，绅，搢笏。（咸，皆也。縰，韬发者也。总，束发也，垂后为饰。拂髦，振去尘著之，髦用发为之，象幼时鬌，其制未闻也。緌，缨之饰也。端，玄端，士服也。庶人深衣。绅，大带，所以自绅约也。缙犹插也，插笏於绅，笏所以记事也。）左佩纷帨，刀，砺，小觿，金燧，（纷帨，拭物之巾也，今齐人有言纷者。刀砺，小刀及砺砻也。小觿，解小结也，觿貌如锥，以象骨为之。金燧可取火於日。）右佩玦，捍，管，遰，（时制反。）大觿，木燧，（捍谓拾也，言可以捍弦也。管，笔彄也。遰，刀鞞也。木燧，钻火也。玦音决。鞞，必领反。）偪，（行縢也。音逼。）屦，著綦。（綦，屦系也。音忌。）
妇事舅姑，如事父母，鸡初鸣，咸盥漱，栉，縰，笄，总，衣绅，（笄，今之簪也。衣绅，衣而著绅。）左佩纷帨，刀，砺，小觿，金燧，右佩箴，管，线，纊，施縏袠，大觿，木燧，（縏，小囊也。縏袠言施，明为箴管线纊有之。）紟缨，綦屦，（紟犹结也。妇人有缨，示系属也。）以適父母舅姑之所。（適，之。）及所，下气怡声，问衣燠寒，疾痛疴痒，而敬抑搔之。（怡，悦也。疴，疥也。抑，按。搔，摩也。）出入则或先或后，而敬扶持之。（先后之，随时便也。）进盥，少者奉槃，长者奉水，请沃盥，盥卒，授巾。（槃，承盥水者也。巾以帨手。）问所欲而敬进之，柔色以温（於运反）之。（温，藉也，承尊者必和颜色。）
男女未冠笄者，鸡初鸣，咸盥漱，栉，縰，拂髦，总角，紟缨，皆佩容臭。（总角，收发结之。容臭，香物也，以缨佩之，为近尊者，给小使也。）昧爽而朝，（后成人也。）问何食饮矣。若已食，则退；若未食，则佐长者视具。（具，馔也。）孺子蚤寝宴起，惟所欲，食无时。（又后未成人者。孺子，小子也。）
父母舅姑之衣、衾、簟、席、枕、几，不传；（传，移也。）杖、屦，祗敬之，勿敢近。父殁母存，冢子御食，群子妇左馂如初。（御，侍也，谓长子侍母食也。侍食者不馂，其妇犹皆馂也。）旨甘柔滑，孺子馂之。在父母舅姑之所，不敢哕噫、嚏（音帝）咳、欠伸、跛倚、睇（倾视）视，不敢唾洟，寒不敢袭，痒不敢搔。（袭谓重衣。）
男不言内，女不言外。（谓事业之次序。）非祭非丧，不相授器。（祭严丧遽不嫌也。）其相授，则女受以篚；其无篚，则皆坐奠之，而后取之。（奠，停地也。）男子入内，不啸不指，夜行以烛，无烛则止。（啸读为叱，嫌有隐使。）女子出门，必拥蔽其面，夜行以烛，无烛则止。（拥犹障也。）道路，男子由右，女子由左。（地道尊右。）
若饮食之，虽不嗜，必尝而待。（待后命而去也。）加之衣服，虽不欲，必服而待。（待后命释藏也。）子妇未孝未敬，勿庸疾怨，（庸之言用。）姑教之；若不可教，而后怒之；（怒，谴责也。）不可怒，子放妇出，而不表礼焉。（表犹明也，犹为之隐，不明其犯礼之过也。）
父母有过，下气怡色，柔声以谏，谏若不入，起敬起孝，说则复谏。（子事父母，有隐无犯。起犹更也。）不说，与其得罪於乡党州闾，宁孰谏。（子从父之令，不可谓孝也。周礼曰： 二十五家为闾，四闾为族，五族为党，五党为州，五州为乡也。 ）三谏而不听，则号泣而随之。（至亲无去，志在感动。）父母怒，不说，而挞之流血，不敢疾怨，起敬起孝。父母有婢子，若庶子庶孙，甚爱之，虽父母没，没身敬之不衰。（婢子，所通贱人之子。）
舅没则姑老，（谓传家事於长妇。）冢妇所祭祀、宾客，每事必请於姑。（妇虽受传，犹不敢专行也。）凡妇不命適私室，不敢退。（妇侍舅姑者也。）妇将有事，大小必请於舅姑。（不敢专行。）子妇无私货，无私畜，无私器，不敢私假，不敢私与。（家事统於尊也。）妇或赐之饮食、衣服、布帛、佩帨、茝兰，则受而献诸舅姑。舅姑受之，则喜，如新受赐。（或赐之，谓私亲兄弟。）若反赐之，则辞；不得命，如更受赐，藏以待乏。（待舅姑之乏也。不得命者，不见许也。）妇若有私亲兄弟，将与之，则必复请其故赐，而后与之。
凡为人子之礼，冬温而夏清，昏定而晨省，（定，安其床衽也。省问其安否何如。）出必告，反必面。（告面同耳，反言面者，从外来，宜知亲之颜色安否。）所游必有常，所习必有业。（缘亲之意欲知。）恒言不称老。（广敬。）居不主奥，坐不中席，行不中道，立不中门。（谓与父同宫者也。不敢当其尊处。室中西南隅谓之奥。道有左右。中门，谓枨闑之中央。内则曰： 由命士以上，父子皆异宫。 ）听於无声，视於无形。（常若亲之将有教使。）不登高，不临深，不苟訾，不苟笑，（为其近危辱也。人之性，不欲见毁訾，不欲见笑，君子乐然后笑。）不服闇，不登危，惧辱亲也。（服，事也。闇，冥也。不於闇冥之中从事，为卒有非常，且嫌失礼也。男女夜行以烛。）父命呼，唯而不诺，手执业则投之，食在口则吐之，走而不趋。（至敬。）亲老，出不易方，复不过时。（不可以忧父母也。易方，为其不信己所处也。复，返也。）不有私财。为人子者，父母存，冠衣不纯素；（为其有丧象也。深衣曰： 具父母，衣纯以青。 ）孤子当室，冠衣不纯采。（早丧亲，虽除丧，不忘哀也。谓年未三十者，三十壮有室，有代亲之端，不为孤也。当室，嫡子也。深衣曰： 孤子衣纯以素。 ）父母有疾，冠者不栉，行不翔，（忧不为容。）言不惰，（忧不在私好。）琴瑟不御，（忧不在乐。）食肉不至变味，饮酒不至变貌，（忧不在味。）笑不至矧，怒不至詈。（忧在心，难变也。齿本曰矧，大笑则见。）疾止复故。（自若常也。）故州闾乡党称其孝，兄弟亲戚称其慈，僚友称其弟，执友称其仁，交游称其信，此孝子之行也。
事先生长者杂仪
周制，曲礼曰： 立必正方，不倾听。（习其自端正也。）从於先生，不越路而与人言。（尊不二也。先生，老人教学者。）遭先生於道，趋而进，正立拱手，（为有教使。）先生与之言则对，不与之言则趋而退。（为其不欲与己并行。）见父之执，不谓之进，不敢进；不谓之退，不敢退；不问，不敢对。（敬父同志，如事父。）从长者而上丘陵，则必向长者所视。（为远视不察，有所问。）无践屦，无踖席，抠衣趋隅，必慎唯诺。（趋隅，升席必由下也。慎唯诺者，不先举，见问乃应。）坐必安，执尔颜，（执犹守也。）长者不及，无俯言，（俯犹暂也，非类杂。）正尔容，听必恭。（听先生之言，既说又敬。）侍坐於先生，先生问焉，终则对。（不敢错乱尊者之言。）请业则起，请益则起。（尊师重道也。起，若今抠衣前请也。业谓篇卷也。益谓受说不了，欲师更明说之。）见同等不起，（不为私敬。）上客起。（敬尊者。）尊客之前不叱狗。（嫌若讽去之。）侍坐於君子，君子欠伸，撰杖屦，视日蚤暮，侍坐者请出矣。（以君子有倦意也。撰，持也。）君子问更端，则起而对。（离席对，敬异事也。）侍坐於君子，若有告者曰： 少閒，愿有复也。 则左右屏而待。（复，白也。言欲须少空閒有所白也。屏犹退隐。）离坐离立，无往参焉，离立者不出中閒。侍食於长者，无流歠，（大歠，嫌欲疾。）无吒食，（嫌薄。）无齧骨，（为有声，不敬。）无反鱼肉，（为已历口，人所恶也。）无投与狗骨，（为其贱饮食之物。）无刺齿。（为其弄口也。）赐果於君前，其有核者怀其核。（嫌弃尊者之物也。）长者赐，少者贱者不敢辞。 （不敢抗礼也。贱者，童仆之属。）
居官归养父母（晋）
晋武帝泰始中，河南尹庾纯自劾奏： 与司空贾充共争，酒醉，充遂诃臣 卿父在老，不归供养，为无天地 。臣不服罪自引，而更忿怒厉声。按礼 八十月制 ，诚以衰老之年，变难无常，而臣不惟生育之恩，输情自归，求养老父，而怀禄贪荣，久废定省。充位为王公，论道兴化，以教养责臣是也。而臣闻义不服，黩慢台司，违犯宪度，不可以训。臣谨自劾，请台免官，廷尉理罪，大鸿胪削爵土。谨遣丞臣韩微上所佩河南尹章绶、关内侯印绶，伏请罪诛。 河南尹功曹史庞札言： 臣谨按三王养老，王制 八十，一子不从政；九十，其家不从政 ，使夫人子无阙孝养之道，为臣不亏在公之节也。臣闻先王制礼，垂训将来，使能者俯就，不能者企及。姬公留周，伯禽之鲁，孝子不匮，典礼无愆。今公府议 七十时制，八十月制 ，欲以驳夺，是为公朝立法，还自越之。 司徒右西曹掾刘斌议： 礼 八十，一子不从政 ，纯有一兄二弟在家，不为违礼。又令 九十乃悉归 ，纯父未九十，不为违令。 诏纯免官而已，充复位。（孙盛晋阳秋论云： 若乃冢宰大臣，不以家事辞王事，抑小全大，自非此族，固宜尽陟岵之恩。如匹夫之志，或不可夺，纵见裁抑者，孝子之心，何得忍而不言？纯未尝告诚，非也。 ）
侨居人桑梓敬
晋盛彦通桑梓敬议曰： 窃见今编户之人，本或侨寓，则不为所居之国，修拜揖之敬，先人旧壤，追为尽礼。愚怀浅短，良有疑焉。夫人道繁衍，宗流遐大，根生一胄，枝播万绪。故繁旷之枝异统，则圣人检之以礼宪；万条之流难纪，故王者制之以境域。是以古人当其理也，则居有常邑，仕有定邦。爰暨六国，至於末代，全固之业倾，瓜分之务起，农夫不得安其畔，爵士不得报其禄。孔子称 危邦不入，乱邦不居 ，是为离旧適新之制，背否向泰之文，於斯尚矣。盖离旧以其无道，適新以其宜宗，背否以其多难，向泰以其可安。可安则播殖於其野，宜宗则振缨於其朝，在家则人理足，在官则臣道备。人臣之义同，而彼此之敬异，余窃惑之。昔孔子，宋人也，上自孔父，逮於弗父何，并服事宋，仕有代禄。至於仲尼，道崇阙里，乃为鲁人矣，而春秋之作，内鲁外宋，讳我过，彰彼恶，以此徵之，断可识矣。而观今日侨居之族，其先人始祖不出是国，枝叶播越，居之数代，公实编户而私称寓客，营家则号为借壤，进官则名曰寄通，高容雅步，不为有降，一身居之，尚在难安，或父兄相承，尊长相袭，近经数代，远或累叶，学道讲义，习人之礼，乡举里选，假人之评，居人之境以繁我条，乘人之贷以济我生，由人之位以光我属，恃人之宠以辉我业，朝廷则祖考之所阶，山陵则神灵之所凭。昔人思召伯之爱，尚敬甘棠之木，况父母之所始卒，而不知加尊，推之於心，岂道训之谓哉！又今人所追尊旧壤，虽远而为之敬者何也？犹以有先业坟柏之故茔，曩代桑梓之旧业耳。盖宗庙迭毁，礼有降杀，尊亲之至，父祖而已，自此以上，情轻服简，故大夫及士，祭极三代，明恩由近始，礼以远降也。今远祢之隳馆，何若近祖之见庐？迭毁之坟柏，何若祭祀之封〈土遂〉？曩代之官府，何若父兄之朝廷？先业之圃苑，何若今日之丘园？虽古人有 维桑与梓，必恭敬止 之文，所谓桑梓，宜以父祖为断，旧壤不复相由。人无二主，官无两统。愚谓宜为所寓之主以崇公敬，为先人本邦修私敬而已，散手而跪，捧袖而揖，以示存旧过厚之义也。 
夫人不答妾拜（晋）
晋挚虞议曰： 汉魏故事，王公群妾见於夫人，夫人不答拜。新礼以为礼无不答。臣虞谨按，礼，妾事女君如妇之事姑，而妾服女君同，女君不报，则敬与妇同而又加贱也。名位不同，本无酬答，礼无不答，义不谓此。先圣殊嫡庶之别，以绝陵替之渐，峻明其防，犹有僣违。宜如其旧。 
僧尼不受父母拜及立位（大唐）
大唐贞观十一年正月，诏道士、女冠，宜在僧尼之前。
显庆二年八月，诏曰： 释典冲虚，有无兼谢，正觉凝寂，彼我俱忘，岂自尊崇，然后为法？圣人之心，主於慈孝，父子君臣之际，长幼仁义之序，与夫周公、孔子之教，异轸同归。弃礼悖德，深所不取。僧尼之徒，自云离俗，先自贵高，父母之亲，人伦以极，整容端坐，受其礼拜，自馀尊属，莫不皆然，有伤名教，实斁彝典。自今以后，僧尼不得受父母及尊者礼拜。 
上元元年八月诏： 公私斋会及参集之处，道士女冠在东，僧尼在西，不须更为先后。 武太后天授二年四月饬： 释教宜在道教之上，僧尼处道士之前。 景云二年四月诏： 自今以后，僧尼、道士、女冠，并宜齐行并集。 开元二年闰二月饬： 如闻道士、女冠、僧尼等，有不拜父母之礼，深用轸思，茫然罔识。且为子而忘其生，傲亲而徇於末，是背礼而强名於教。伤於教则不可行，行於教而不废於礼，合於礼则无不遂。二亲之与二教，复何异焉。自今以后，道士、女冠、僧尼等，并令拜父母。其有丧纪轻重及尊属礼数，一准常仪。 上元二年九月饬： 自今以后，僧尼等朝会，并不须称臣及礼拜。 大历八年十二月制： 元日、冬至、朝贺，其僧尼、道士、女道士，并不陪位。 （初，武德七年七月，太史令傅奕上疏，请去释教。高祖付群臣详议。太仆卿张道源称奕所奏合理。尚书右仆射萧瑀与之争论曰： 佛，圣人也。奕为此议，非圣人者无法，请寘严刑。 奕曰： 礼本事亲，终於奉上。而佛逾城出家，逃背於父，以匹夫而抗天子，以继体而悖所亲。萧瑀非出空桑，乃遵无父之教。 瑀不能答，但合掌云： 地狱所设，正为是人。 其后上临朝谓奕曰： 佛道玄妙，圣迹可师，卿独不悟，何也？ 奕对曰： 佛是胡中桀黠，欺诳夷狄，遵尚其道，皆是邪僻小人，模写庄老玄言，文饰妖幻之教耳。於百姓无补，於国家有害。 上然之。至九年二月，以沙门道士，亏违教迹，京师留寺三所，观三所，选耆年高行以实之，馀皆罢废。至六月制，僧尼、道士、女冠，宜依旧定。贞观八年，太宗谓长孙无忌曰： 在外百姓，太似信佛。上封人欲令我每日将十个大德，共达官同入，令我礼拜。观此乃是道人教上其事。 侍中魏徵对曰： 佛法本贵清净，以退浮竞。昔释道安如此名德，符永固与之同舆，权翼以为不可。释慧琳非无才俊，宋文帝引之升殿，颜延之曰： 三台之位，岂可使刑馀之人居之。 今陛下纵欲崇信佛教，亦不须道人日到参议也。 ）
被召未谒称故吏议（后汉）
后汉孔融上三府所辟称故吏事曰： 三府所辟，州郡所辟，其不谒署，不得称故吏。臣惟古典，春秋： 女在其国称女，在途称妇。 然则在途之臣，应与为比。穀梁传曰： 天子之宰，通於四海。 三公之吏，不得以未至为差。狐突曰： 策名委质，贰乃辟也。 奉命承教，策名也。昔公孙婴齐卒於狸蜃，时未入国，鲁君以大夫之礼加焉。传曰： 吾固许之，返为大夫。 延陵季子解剑带徐君之墓，以明心许之信，况受三公之招，修拜辱之辞，有资父事君之志耶！臣愚以为礼宜从重，三公所召，虽未执职，便为故吏。 
二嫡妻议（魏）
魏征东长史吴纲亡入吴，妻子留在中国，於吴更娶。吴亡，纲与后妻并子俱还，二妇并存。时人以为，依典礼不宜有二嫡妻。袁准正论以为： 并后匹嫡，礼之大忌。然此为情爱所偏，无故而立之者耳。纲夫妻之绝，非犯宜出之罪，来还则复初，焉得而废之？在异域则事势绝，可以娶妻，后妻不害，焉得而遣之？按并后匹嫡，事不两立，前嫡承统，后嫡不传重可也。二母之服，则无疑於两三年矣。 虞喜议曰： 法有大防，礼无二嫡。赵姬以君女之尊，降身翟妇，著在春秋，此吴氏后妻所宜轨则。 庾蔚之谓袁准制之，得其衷矣。
甥侄名不可施伯叔从母议
宋代或问颜延之曰： 甥侄亦可施於伯叔从母邪？ 颜答曰： 伯叔有父名，则兄弟之子不得称侄，从母有母名，则姊妹之子不可言甥。且甥侄唯施之於舅姑耳，何者？侄之言实也，甥之言生也。女子虽出，情不自绝，故於兄弟之子，称其情实；男子居内，据自我出，故於姊妹之子，言其出生。伯叔本内，不得言实；从母俱出，不得言生。然谓吾伯叔者，吾谓之兄弟之子；谓吾从母者，吾谓之姊妹之子。 
雷次宗曰： 夫谓吾姑者，吾谓之侄，此名独从姑发。姑与伯叔於昆弟之子，其名宜同。姑以女子有行，事殊伯叔，故独制侄名，而字偏从女。如舅与从母，为亲不异，而言谓吾舅者，吾谓之甥，亦犹自舅而制也。名发於舅，字亦从男。故侄字有女，明不及伯叔；甥字有男，见不及从母，是以周服篇无侄字，小功篇无甥名也。 
二人各是内外兄弟相称议
或问冯怀曰： 甲之母，乙之姑；乙之母，甲之姑也。代称姑子为外兄弟，舅子为内兄弟，此亦郑君所言。然甲乙之母俱姑也，父俱舅也，内外既同，亲疏无异。若甲以姑子称乙，乙以舅子称甲，则事同名异，於理不通。若相称之辞同，则名例为乖。 怀对曰： 礼，公子之外兄弟者，外祖父母也。左氏传曰： 声伯以其外弟为大夫。 所谓外弟，盖管于奚之子，声伯同母异父之弟也。声伯谓之外弟，复谓声伯为外兄。然则异姓之亲，通谓之外，不必谓吾外者，吾谓之内也。今称舅子为内兄弟，末俗所云，非典言也。郑玄还举俗言以喻俗人，故称焉，亦非正名矣。依礼据传，甲乙相称，宜同曰外。 
从舅是族外弟相称议
或问冯怀曰： 景之母，丁之从祖姊也；丁之母，景之族姑也。丙年长於丁。若从父族为亲，则景以丁为族外弟，而丁以景为从甥；若从母族，则景以丁为从舅，而丁以景为族内兄：名体乖谬，尊卑无序。若景以父族称丁，丁以母族称景，则例不通。将若之何？ 怀答曰： 闻诸前训，名者人之纲，故 夫属於父道，其妻为母；夫属於子道，其妻为妇 。今则舅是母班，而兄弟是己列，故不敢以己之列，废母之班矣。谓景宜执从舅之礼。 
