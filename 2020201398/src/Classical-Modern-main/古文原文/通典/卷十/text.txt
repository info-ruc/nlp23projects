<strong>食货十</strong>
漕运（秦汉魏晋后魏隋大唐）
管子曰： 粟行三百里，则国无一年之积；粟行四百里，则国无二年之积；粟行五百里，则众有饥色。 孙武曰： 千里馈粮，士有饥色。食敌一锺，当吾二十锺。 是言粟不可推移，则籴之者无利，粜之处受害。（按：禹贡： 百里赋纳总，二百里纳铚，三百里纳秸服，四百里纳粟，五百里米。 则物重而粗者为近赋，物轻而精者为远赋。若数千百里漕运，其费百倍。）
秦欲攻匈奴，运粮，使天下飞刍輓粟，（运载刍藁，令疾至，故曰飞刍也。輓粟，谓引车船也。音晚。）起於黄、腄、（直瑞反，又音谁。）琅琊负海之郡，转输北河，（黄、腄二县，并在东莱。言自东莱及琅琊缘海诸郡，皆令转输至北河也。黄即今黄县，腄即今文登县，并今东牟郡县。琅琊，今高密琅琊郡地。北河今朔方之北河也。）率三十锺而致一石。（六斛四斗为锺。计其道路所费，凡用百九十二斛乃得一石。）
汉兴，高皇帝时，漕转山东之粟，以给中都官，岁不过数十万石。（谓京师之官府。）
孝文时，贾谊上疏曰： 天子都长安，而以淮南东道为奉地，鏹道数千，不轻致输，郡或乃越诸侯而远调均发徵，至无状也。古者天子之地方千里，中之而为都，输将繇使，其远者不在五百里而至。公侯地百里，中之而为都，输将繇使，远者不在五十里而至。输者不苦其繇，繇者不伤其费，故远方人安。及秦，不能分人寸地，欲自有之，输将起海上而来，一钱之赋，数十钱之费，不轻而致也。上之所得甚少，而人之苦甚多也。 帝不能用。
孝武建元中，通西南夷，作者数万人，千里负担馈粮，率十馀锺致一石。其后东灭朝鲜，置沧海郡，人徒之费，拟西南夷。又卫青击匈奴，取河南地，（今朔方之地。）复兴十馀万人筑卫朔方，转漕甚远，自山东咸被其劳。
元光中，大司农郑当时言於帝曰： 异时关东运粟漕水从渭中上，度六月而罢，而渭水道九百馀里，时有难处。引渭穿渠，起长安，傍南山下，至河三百馀里，径，易漕，度可三月罢，此损漕省卒。 天子以为然，发卒穿漕渠以漕运，大便利。
其后番系言，漕从山东西，岁百馀万石，更底柱之险，败亡甚多而亦颇费。穿渠引汾，溉皮氏、汾阴下，引河溉汾阴、蒲阪下，（皮氏，今绛郡龙门县。汾阴、蒲阪，今河东郡宝鼎、河东二县。）度可得五千顷。故尽河壖弃地，（壖，而缘反，谓缘河边地。）度可得穀二百万石以上。穀从渭上，与关中无异，而底柱之东，可无复漕。 天子又以为然，渠田数岁，河移徙，渠不到，田者不能偿种。久之，河东渠田废。（语在田制上篇。）
其后人有上书，欲通褒斜道（褒、斜，二水名。褒水东流南入沔，今汉中郡褒城县。斜水北流入渭，今武功县及扶风郡。）及漕，事下御史大夫张汤。汤闻其事，因言 抵蜀从故道，多阪回远，今穿褒斜道，少阪，近四百里。而褒水通沔，斜水通渭，皆可以行船漕。漕从南阳上沔入褒，褒绝水至斜，閒百馀里，以车转，从斜入渭。如此汉中之穀可致，山东从沔无限，便於底柱之漕。且褒、斜材木竹箭之饶，拟於巴蜀。 天子然之，拜汤子昂为汉中守，发数万人作褒斜道五百馀里。道果便近，而水多湍石，不可漕。
孝宣即位，百姓安土，岁数丰穰，穀石五钱，农人少利。时耿寿昌以善为算，能商功利，得幸於上。（商，度也。）五凤中，奏言： 故事，岁漕关东穀四百万斛以给京师，用卒六万人。宜籴三辅、弘农、河东、上党、太原等郡穀，（三辅，今京兆、扶风、冯翊郡地。弘农，今陕郡地。河东，今河东绛郡、平阳郡地。上党，今高平、上党、乐平、平阳、燕城。太原，今太原、西河郡地。）足供京师，可以省关东漕卒过半。 天子从其计。御史大夫萧望之奏言： 寿昌欲近籴漕关内之穀，筑仓理船，费直二万万馀，（万万，亿也。）有动众之功，恐生旱气，人被其灾。寿昌习於商功分铢之事，其深计远虑，诚未足任，宜且如故。 帝不听，漕事果便。
魏齐王正始二年，司马宣王使邓艾行陈、项以东至寿春。（自今淮阳郡以至於今寿春郡。）艾以为 田良水少，不足以尽地利，宜开河渠，可以大积军粮，又通运漕之道 。宣王从之，乃开广漕渠，东南有事，兴众泛舟而下，达於江淮。资食有储而无水害，艾所建也。（语在屯田篇。蜀相诸葛孔明出军至祁山，今扶风县，始以木牛运。其后又出斜谷，以流马运。按亮集，督军庞力、杜叡、满元、胡忠推意作一脚木牛，其法方腹曲头，一脚四足，头入领中，舌著於腹。载多而行少，宜住，可大用，不可小使。特行者数十里，群行者二十里。曲者为牛头，双者为牛脚，横者为牛领，转者为牛足，覆者为牛背，方者为牛腹，垂者为牛舌，曲者为牛肋，刻者为牛齿，立者为牛角，细者为牛鞅，摄者为牛秋〈革由〉。牛御双辕，人行六尺，牛行四步。载一岁粮，日行二十里，而人不大劳，牛不饮食。流马法曰： 尺寸之数，肋长三尺五寸，广三寸，厚二寸二分，左右同。前轴孔分墨去头四寸，径中二寸。前脚孔分墨去头四寸，径中二寸。前脚孔分墨去前轴孔四寸五分，长一寸五分，广一寸。前扛孔去前脚孔分墨二寸七分，孔长二寸，广一寸。后轴孔去前扛孔分墨一尺五寸，大小与前同。后扛孔去脚孔分墨二寸二分。后扛孔分墨四寸五分。前扛长一尺八寸，广二寸，厚一寸五分。后扛与等板方囊二枚，板厚八分，长二尺七寸，高一尺六寸五分，广一尺六寸。枚受米二斛三斗。从上扛孔去肋下七寸，前后同。上扛孔去下扛孔分墨一尺三寸。孔长一寸五分，广七分，八孔同。前后四脚，广二寸，厚一寸五分。形制如象，靬长四寸，径面四寸三分。孔径中三脚扛，长二尺一寸，广一寸五分，厚一寸四分，扛同。 ）
晋武帝泰始十年，凿陕南山，决河东注洛，以通运漕。（虽有此诏，竟未成功。）怀帝永嘉元年，修千金堨於许昌，以通运。（堨，乌割反，拥也。）成帝咸和六年，以海贼寇抄，运漕不继，发王公以下千馀丁，各运米六斛。穆帝时，频有大军，粮运不继，制王公以下十三户共借一人，助度支运。
后魏自徐扬内附之后，（徐州今彭城，扬州今寿州。）仍代经略江淮，於是转运中州，以实边镇，百姓疲於道路。有司请於水运之次，随便置仓，乃於小平、石门、白马津、漳涯、黑水、济州、陈郡、大梁凡八所，各立邸阁。每军国有须，应机漕引，自此费役微省。
时三门都将薛钦上言： 计京西水次汾华二州，恒农、河北、河东、正平、平阳等郡，年常绵绢及赀麻，皆折公物，雇车牛送京，道险人弊，费公损私。略计华州一车，官酬绢八疋三丈九尺，别有私人雇价布八十疋；河东一车，官酬绢五疋二丈，别有私人雇价布五十疋。自馀州郡，虽未练多少，推之远近，应不减此。今求车取雇绢三疋，市材造船，不劳采斫。计船一艘，举十三车，车取三疋，合有三十九疋。雇作手并匠及船上杂具食直，足以成船。计一船賸绢七十八疋，布七百八十疋。又租车一乘，官格二十斛成载，私人雇价，远者五斗、布一疋，近者一石、布一疋。准其私费，一车布远者八十疋，近者四十疋。造船一艘，计举七百石，准其雇价，应有千四百疋。今取布三百疋造船一艘，并船上覆理杂事，计一船有賸布千一百疋。又其造船之处，皆须锯材人功，并削船茹，依功多少，即给当州郡门兵，不假更召。汾州有租调之处，去汾不过百里，华州去河不满六十，并令计程，依旧酬价，车送船所。船之所运，唯达氵雷陂。其陆路从氵雷陂至仓门，调一车雇绢一疋，租一车布五疋，则於公私为便。 
尚书度支郎中朱元旭计称： 今校薛钦之说，虽迹验未彰，而指况甚善。所云以船代车，是策之长者。若以门兵造舟，便为阙彼防城，无容全依。宜令取雇车之物，市材就作，及仓库所须，悉以营办。七月之始，十月初旬，令州郡纲典各受租调於所在，然后付之。十车之中，留车士四人佐其守护。粟帛上船之日，随运至京，将共监慎，如有耗损，同其陪徵。河中缺失，专归运司。输京之时，听其即纳，不得杂合，违失常体。必使量上数下，谨其受入，自馀一如其例。计底柱之难，号为天险，迅惊千里，未易其功。然既陈便利，无容辄抑。若效充其说，则附例酬庸；如其不验，徵填所损。今始开创，不可悬生减折，且依请营立。一年之后，须知赢费。岁遣御史，校其虚实，脱有乖越，别更量裁。 
尚书崔休： 按钦所列，实允事宜；郎中之计，备尽公理。但舟楫所通，远近必至，苟利公私，不宜止在前件。昔人乃远通褒斜以利关中之漕，南达交广以增京洛之饶。况乃漳洹夷路，（洹音桓。）河济平流，而不均彼省烦，同兹巨益？请诸通水之处，皆宜率同此式。纵复五百、三百里，车运水次，校计利饶，犹为不少。其钦所列州郡，如请兴造，东路诸州，皆先通水运，今年租调，悉用舟楫。若船数有阙，且赁假充事，比之僦车，交成息耗。其先未通流，宜遣检行，闲月修葺，使理有可通，必无拥滞。如此则发召匪多，为益实广，一尔蹔劳，久安永逸。 诏从之，而未能尽行也。
孝文太和七年，薄骨律镇将刁雍上表曰： 奉诏高平、安定、统万（薄骨律镇，今灵武郡。高平，今平凉郡。安定即今郡。统万，今朔方郡也。）及臣所守四镇，出车五千乘，运屯穀五十万斛付沃野镇，以供军粮。臣镇去沃野八百里，道多深沙，轻车往来，犹以为难。设令载穀二十石，每至深沙，必致滞陷。又穀在河西，转至沃野，越渡大河计车五千乘，运十万斛，百馀日乃得一返，大废生人耕垦之业，车牛艰阻，难可全至，一岁不过二运，五十万斛乃经三年。臣闻郑、白之渠，远引淮海之粟，溯流数千，周年乃得一至，犹称国有储粮，人用安乐。求於〈山牵〉〈山屯〉山（在今平凉郡高平县，今笄头山，语讹亦曰汧屯山，即〈山牵〉〈山屯〉山。）河水之次，造船二百艘。二船为一舫，一船胜穀二千斛，一舫十人，计须千人。臣镇内之兵，率皆习水。一运二十万斛，方舟顺流，五日而至，自沃野牵上，十日还到，合六十日得一返。从三月至九月三返，运送六十万斛。计用人工，轻於车运十倍有馀，不费牛力，又不废田。 诏曰： 知欲造船运穀，一冬即成，大省人力，既不费牛，又不废田，甚善。非但一运，自可永以为式。 
隋文帝开皇三年，以京师仓廪尚虚，议为水旱之备，诏於蒲、陕、虢、熊、伊、洛、郑、怀、邵、卫、汴、许、汝等水次十三州，（熊州，今福昌县。伊州，今陆浑县。邵州今绛郡垣县。馀并今郡。）置募运米丁；又於卫州置黎阳仓，洛州置河阳仓，陕州置常平仓，华州置广通仓，（卫、陕、华并今郡。）转相灌注。漕关东及汾、晋之粟，以给京师。又遣仓部侍郎韦瓒向蒲、陕以东募人能於洛阳运米四十石，经底柱之险，达於常平者，免其征戍。其后以渭水多沙，流有深浅，漕者苦之。
四年，诏宇文恺率水工凿渠，引渭水，自大兴城（即今西京城也。）东至潼关，三百馀里，名曰广通渠。转运通利，关内赖之。
炀帝大业元年，发河南诸郡男女百馀万，开通济渠，自西苑引穀、洛水达於河，又引河通於淮海，自是天下利於转输。四年，又发河北诸郡百馀万众，开永济渠，引沁水南达於河，北通涿郡。（今范阳郡。涿，竹角反。）自是丁男不供，始以妇人从役。五年，於西域之地，置西海、鄯善、且末等郡，（逐吐谷浑得其地，并在今酒泉、张掖、晋昌郡之北。今悉为北狄之地。鄯音善。且，子馀反。）谪天下罪人，配为戍卒，大开屯田，发四方诸郡运粮以给之。七年冬，大会涿郡。分江淮南兵配骁卫大将军来护儿，别以舟师济沧海，舳舻数百里，并载军粮，期与大兵会於平壤。（高丽所都。）
大唐咸亨三年，於岐州陈仓县东南开渠，引渭水入昇原渠，通船栰至京故城。（栰音伐。京故城，即长安城。汉惠帝所筑，在今大兴城之西北苑中。）
开元十八年，玄宗问朝集使利害之事，宣州刺史裴耀卿上便宜曰： 江南户口稍广，仓库所资，唯出租庸，更无征防。缘水陆遥远，转运艰辛，功力虽劳，仓储不益。窃见每州所送租及庸调等，本州正月二月上道，至扬州入斗门，即逢水浅，已有阻碍，须停留一月以上。三月四月以后，始渡淮入汴，多属汴河乾浅，又船运停留。至六月七月后，始至河口，即逢黄河水涨，不得入河。又须停一两月，待河水小，始得上河。入洛即漕路乾浅，船艘隘闹，般载停滞，备极艰辛。计从江南至东都，停滞日多，得行日少，粮食既皆不足，折欠因此而生。又江南百姓，不习河水，皆转雇河师水手，更为损费。伏见国家旧法，往代成规，择制便宜，以垂长久。河口元置武牢仓，江南船不入黄河，即於仓内便贮。巩县置洛口仓，从黄河不入漕洛，即於仓内安置。爰及河阳仓、柏崖仓、太原仓、永丰仓、渭南仓，节级取便，例皆如此。水通则随近运转，不通则且纳在仓，不滞远船，不忧欠耗，比於旷年长运，利便一倍有馀。今若且置武牢、洛口等仓，江南船至河口，即卻还本州，更得其船充运，并取所减脚钱，更运江淮变造义仓，每年剩得一二百万石。即数年之外，仓廪转加。其江淮义仓，多为下湿，不堪久贮，若无船运，三两年色变，即给贷费散，公私无益。 疏奏不省。
至二十一年，耀卿为京兆尹，京师雨水害稼，穀价踊贵。耀卿奏曰：
伏以陛下仁圣至深，忧勤庶务，小有饥乏，降诏哀矜，躬亲支计，救其危急。今既大驾东巡，百司扈从，诸州及三辅先有所贮，且随见在发重臣分道振给，计可支一二年。从东都广漕运，以实关辅，待稍充实，车驾西还，即事无不济。
臣以国家帝业本在京师，万国朝宗，百代不易之所。但为秦中地狭，收粟不多，傥遇水旱，便即匮乏。往者贞观、永徽之际，禄廪数少，每年转运，不过一二十万石，所用便足，以此车驾久得安居。今昇平日久，国用渐广，每年陕洛漕运，数倍於前，支犹不给。陛下数幸东都，以就贮积，为国大计，不惮劬劳，皆为忧人而行，岂是故欲来往。若能更广陕运支入京，仓廪常有二三年粮，即无忧水旱。今日天下输丁约有四百万人，每丁支出钱百文，充陕洛运脚，五十文充营窖等用，贮纳司农及河南府、陕州，以充其费。租米则各随远近，任自出脚送纳。
东都至陕，河路艰险，既用陆脚，无由广致。若能开通河漕，变陆为水，则所支有馀，动盈万计。且江南租船，所在候水，始敢进发。吴人不便河漕，由是所在停留，日月既淹，遂生隐盗。臣请於河口置一仓，纳江东租米，便放船回。从河口即分入河洛，官自雇船载运。河运者至三门之东，置一仓。既属水险，即於河岸傍山车运十数里；至三门之西，又置一仓。每运至仓，即般下贮纳。水通即运，水细便止。渐至太原仓，溯河入渭，更无停留，所省巨万。臣常任济、定、冀等三州刺史，询访故事，前汉都关内，年月稍久，及隋亦在京师，缘河皆有旧仓，所以国用常赡。若依此行用，利便实深。 上大悦，寻以耀卿为黄门侍郎、同中书门下平章事，敕郑州刺史及河南少尹萧炅，自江淮至京以来，检古仓节级贮纳。仍以耀卿为转运都使。於是始置河阴县及河阴仓，河清县置柏崖仓，三门东置集津仓，三门西置三门仓。开三门北山十八里，陆行以避湍险。自江淮西北溯鸿沟，悉纳河阴仓。自河阴候水调浮，漕送含嘉仓，又取晓习河水者，递送纳於太原仓，所谓北运也。自太原仓浮渭以实关中。凡三年，运七百万石，省脚三十万贯。耀卿罢相后，缘北运险涩，颇有欺隐，议者又言其不便，事又停废。
二十七年，河南采访使、汴州刺史齐澣以江淮漕运经淮水波涛有沈损，遂开广济渠下流，自泗州虹县至楚州淮阴县北十八里，合於淮，不逾时毕功。既而以水流浚急，行旅艰险，旋即停废，卻由旧河。
二十九年，陕州刺史李齐物避三门河路急峻，於其北凿石渠通运船，为漫流，河泥旋填淤塞，不可漕而止。
天宝二年，左常侍兼陕州刺史韦坚开漕河，自苑西引渭水，因古渠至华阴入渭，引永丰仓及三门仓米以给京师，名曰广运潭。以坚为天下转运使。（灞、浐二水会於漕渠，每夏大雨，辄皆填淤。大历之后，渐不通舟。）天宝中，每岁水陆运米二百五十万石入关。（旧於河南路运至陕郡太原仓，又运至永丰仓及京太仓。开元初，河南尹李杰始为陆运使，从含嘉仓至太原仓，置八递场，相去每长四十里。每岁冬初起，运八十万石，后至一百万石。每递用车八百乘，分为前后，交两月而毕。其后渐加，至天宝七载，满二百五十万石。每递用车千八百乘，自九月至正月毕。天宝九载九月，河南尹裴迥以递重恐伤牛，於是以递场为交场，两递简择近水处为宿场，分官押之，兼防其盗窃。大历后，水陆运每岁四十万石入关。）
盐铁（周汉后汉陈后魏后周隋大唐）
管子曰： 海王之国，（海王者，言以负海之利而王其业。王音于况反。）谨正盐筴。（正，税也。音征。）十口之家，十人食盐，百口之家，百人食盐。终月大男食盐五升少半，（少半，犹劣薄也。）大女食盐三升少半，吾子食盐二升少半，（吾子，谓小男小女也。）此其大历也。（历，数。）盐百升而釜，（盐十二两七铢一黍十分之一为升，当米六合四勺也。百升之盐，七十六斤十二两十九铢二累为釜，当米六斗四升。）今盐之重，升加分强，釜五十也；（分强，半强也。今使盐官税其盐之重，每一斗加半合为强而取之，则一釜之盐，得五十合而谓之强。）升加一强，釜百也；升加二强，釜二百也。锺二千，（十釜之盐，七百六十八斤为锺，当米六斛四斗是。）十锺二万，百锺二十万，千锺二百万。万乘之国，人数开口千万也。（举其大数而言之也。开口，谓大男大女之所食盐也。）禺筴之商，日二百万，（禺读为偶。偶，对也。商，计也。对其大男大女食盐者之口数而立筴，以计所税之盐，一日计二百万，合为二百锺。）十日二千万，一月六千万，万乘之国，正九百万也。（万乘之国，大男大女食盐者千万人，而税之，盐一日二百锺，十日二千锺，一月六千锺也。今又施其税数，以千万人如九百万人之数，则所税之盐一日百八十锺，十日千八百锺，一月五千四百锺。）月人三十钱之籍，为钱三千万。（又变其五千四百锺之盐而籍其钱，计一月每人人籍钱三十，凡千万人，为钱三万万矣。以此籍之数而比其常籍，则当一国而有三千万人矣。）今吾非籍之诸君吾子，而有二国之籍者六千万。（诸君，谓老男老女也。六十以上为老男，五十以上为老女也。既不籍於老男老女，又不籍於小男小女，乃能以千万人而当三千万人者，盖盐官之利耳。盐官之利既然，则铁官之利可知也。盐官之利当一国而三千万人，铁官之利当一国而三千万人焉，故能有二国之籍者六千万人耳。其常籍人之数，犹在此外。）使君施令曰：吾将籍於诸君吾子，则必嚣号，令天给之盐筴，则百倍归於上，人无以避此者，数也。今铁官之数曰：一女必有一针一刀，若其事立。（若犹然后。）耕者必有一耒一耜一銚，若其事立。（大锄谓之銚，羊昭反。）行服连（辇名，所以载作器，人挽者。）轺（羊昭反）輂（居玉反）者，（大车驾马。）必有一斤一锯一锥一凿，若其事立。不尔而成事者，天下无有。今针之重加一也，三十针一人之籍。（针之重，每十分加一分，为强而取之，则一女之籍得三十针也矣。）刀之重加六，五六三十，五刀一人之籍也。（刀之重，每十分加六分，以为强而取之，五六为三十也，则一女之籍得五刀。）耜铁之重加七，三耜铁一人之籍也。（耜铁之重，每十分加七分，以为强而取之，则一农之籍得三耜铁也。）其馀轻重皆准此而行，（其器弥重，其加弥多。）然则举臂胜（音升）事，无不服籍者。 
桓公曰： 然则国无山海不王乎？ 
管子曰： 因人之山海，假之名有海之国，（虽无海而假名有海，则亦虽无山而假名有山。）售盐於吾国。（彼国有盐而籴於吾国为售耳。）釜十五吾受而官出之以百，（受，取也。假令彼盐平价釜当十钱者，吾又加五钱而取之，所以来之也。既得彼盐，则令吾国盐官又出而粜之，釜以百钱也。）我未与其本事也，（与，用也。本事，本盐也。）受人之事，以重相推，（以重相推，谓加五钱之类也。推犹度也。）此人用之数也。 （彼人所有而皆为我用也。）
又曰： 齐有渠展之盐，（渠展，齐地，泲水所流入海之处，可煮盐之所也，故曰渠展之盐。）请君伐菹薪，（草枯曰菹。采居反。）煮水为盐，（煮海水。）正（音征）而积之。十月始正，至於正月，成三万六千锺，下令曰：孟春既至，农事且起，大夫无得缮冢墓，理宫室，立台榭，筑墙垣。北海之众无得聚庸（庸，功也。）而煮盐。（北海之众，谓北海煮盐之人。本意禁人煮盐，下令讬以农事，虑有妨夺，先自大夫起，欲人不知其机，斯为权术。）此则坐长十倍，以令粜之。梁、赵、宋、卫、濮阳彼尽餽食之国，（本国自无盐，远餽而食。）无盐则肿，守圉之国，（圉与御同，古通用。）用盐独甚。 桓公乃使粜之，得成金万斤。
汉孝武中年，大兴征伐，财用匮竭，於是大农上盐铁丞孔仅、东郭咸阳言： 山海，天地之藏，皆宜属少府，陛下弗私，以属大农佐赋。愿募民自给费，因官器作煮盐，官与牢盆。（牢，价直也，今世人言雇手牢。牢盆，煮盐盆也。）浮食奇民欲擅管山海之货，（若人执仓库之管籥。）以致富羡，（羡，饶也。）役利细民。其沮事之议，（沮，才据反。）不可胜听。敢私铸铁器煮盐者，釱左趾，（釱音徒计反，足钳也。）没其器物。郡不出铁者置小铁官，（铸故铁。）使属在所县。 使仅、咸阳乘传，举行天下盐铁，（举，皆也。普天之下皆行之。）作官府，（主煮铸及出纳。）除故盐铁家富者为吏，吏益多贾人矣。
卜式为御史大夫，（元鼎六年。）见郡国多不便县官作铁器苦恶，（谓作铁器民患苦其不好。）价贵，或强令民买之，而船有算，商者少，物贵，乃因孔仅言船算事。上不说。
又董仲舒说上曰： 今盐铁之利二十倍於古，人必病之。 
孝昭元始六年，令郡国举贤良文学之士，问以民所疾苦，教化之要。皆对曰： 愿罢盐铁酒榷均输官，无与天下争利，示以俭节，然后教化可兴。 
御史大夫桑弘羊难（诘难议者之言。）以为： 此国家大业，所以制四夷、安边足用之本。往者豪强之家，得管山海之利，采石鼓铸煮盐，一家聚众或至千馀人。大抵尽放流之人，远去乡里，弃坟墓，依倚大家，相聚深山穷泽之中，成奸伪之业。家人有宝器，尚犹柙而藏之，况天地之山海乎？夫权利之处，必在山泽，非豪人不能通其利。异时盐铁未笼，布衣有朐邴，人君有吴王，专山泽之饶，薄赋其人，赡穷乏以成私威，积而逆节之心作。今纵人於权利，罢盐铁以资强暴，遂其贪心，众邪群聚，私门成党，则强御日以不制，而并兼之徒奸形成矣。盐铁之利，佐百姓之急，奉军旅之费，不可废也。 
文学曰： 人庶藏於家，诸侯藏於国，天子藏於海内，是以王者不蓄，下藏於人，远浮利，务民之义。义礼立则人化上。若是，虽汤武生存於代，无所容其虑。工商之事，欧冶之任，何奸之能成？三桓专鲁，六卿分晋，不以盐冶。故权利深者不在山海，在朝廷；一家害百家，在萧墙，不在朐邴。 
大夫曰： 山海有禁而人不倾，贵贱有平而人不疑，县官设衡立准而人得其所，虽使五尺童子適市，莫之能欺。今罢之，则豪人擅其用而专其利也。 
文学曰： 山海者，财用之宝路也；铁器者，农夫之死士也。死士用则仇雠灭，田野辟而五穀熟；宝路开则百姓赡而人用给，人用给则富国，而教之以礼，礼行则道有让，而人怀敦朴以相接而莫相利也。夫秦、楚、燕、齐，士力不同，刚柔异气，巨小之用，倨勾之宜，党殊俗异，各有所便。县官笼而一之，则铁器失其宜而农人失其便，器用不便则农夫罢於野而草莱不辟，草莱不辟则人困乏也。 
大夫曰： 昔商君理秦也，设百倍之利，收山泽之税，国富人彊，蓄积有馀，是以征伐敌国，攘地斥境，不赋百姓，军师以赡。故利用不竭而人不知，地尽西河而人不苦。今盐铁之利，所以佐百姓之急，奉军旅之费，务於积蓄，以备乏绝，所给甚众，有益於用，无害於人。 
文学曰： 昔文帝之时，无盐铁之利而人富，当今有之而百姓困乏，未见利之所利而见其所害。且利非从天来，不由地出，所出於人閒，而为之百倍，此计之失者也。夫李梅实多者，来年为之衰，新穀熟，旧穀为之亏。自天地不能满盈，而况於人乎？故利於彼者，必耗於此，犹阴阳之不并曜，昼夜之代长短也。商鞅峭（七呌反）法长利，秦人不聊生，相与哭孝公，其后秦日以危。利蓄而怨积，地广而祸构，恶在利用不竭乎？ 
於是丞相奏曰：贤良文学不明县官事，猥以盐铁为不便，宜罢郡国榷酤，关内铁官。奏可。於是利复流下，庶人休息。
孝元时，尝罢盐铁官，三年而复之。
后汉章帝时，尚书张林上言： 盐，食之急者，虽贵，人不得不须，官可自鬻。 
献帝建安初，关中百姓流入荆州者十馀万家。（荆州，今襄阳南。）及闻本土安宁，皆企愿思归，而无以自业。於是卫觊议以为： 盐者，国之大宝，自丧乱以来，放散，今宜如旧置使者监卖，以其直益市犁牛，百姓归者以供给之。劝耕积粟，以丰殖关中。远者闻之，必多竞还。 魏武於是遣谒者仆射监盐官，移司隶校尉居弘农，流人果还，关中丰实。
陈文帝天嘉二年，太子中庶子虞荔、御史中丞孔奂以国用不足，奏立煮海盐税，从之。
后魏宣武时，河东郡有盐池，旧立官司以收税利。先是罢之，而人有富彊者专擅其用，贫弱者不得资益。延兴末，复立监司，量其贵贱，节其赋入，公私兼利。孝明即位，复罢其禁，与百姓共之。自后豪贵之家复乘势占夺，近池之人又辄障悋。神龟初，太师、高阳王雍，太傅、清河王怿等奏，请依先朝，禁之为便，於是复置监官以监检焉。其后更罢更立，至於永熙。自迁邺后，於沧、瀛、幽、青四州之境，傍海煮盐。沧州置灶一千四百八十四，瀛州置灶四百五十二，幽州置灶百八十，青州置灶五百四十六，又於邯郸置灶四，计终岁合收盐二十万九千七百八斛四斗，军国所资，得以周赡矣。
后周文帝霸政之初，置掌盐之政令。一曰散盐，煮海以成之。二曰盬盐，引池以化之。三曰形盐，掘地以出之。四曰饴盐，於戎以取之。凡盬盐形盐每地为之禁，百姓取之皆税焉。
隋开皇三年，通盐池盐井，并与百姓共之。
大唐开元元年十一月，左拾遗刘彤论盐铁上表曰： 臣闻汉孝武之时，外讨戎夷，内兴宫室，殚费之甚，实倍当今。然而古费多而货有馀，今用少而财不足者，何也？岂非古取山泽而今取贫人哉！取山泽，则公利厚而人归於农；取贫人，则公利薄而人去其业。故先王作法也，山海有官，虞衡有职，轻重有术，禁发有时，一则专农，二则饶国。夫煮海为盐，采山铸钱，伐木为室，农馀之辈也。寒而无衣，饥而无食，佣赁自资者，穷苦之流也。若能收山海厚利，夺农馀之人，调敛重徭，免穷苦之子，所谓损有馀而益不足，帝王之道，可不谓然乎？臣愿陛下诏盐铁伐木等官收兴利，货於人，则不及数年，府有馀储矣。然后下宽大之令，蠲穷独之徭，可以惠群生，可以柔荒服。虽戎狄未服，尧汤水旱，无足虞也。 玄宗令宰臣议其可否，咸以盐铁之利，甚益国用，遂令将作大匠姜师度、户部侍郎强循俱摄御史中丞，与诸道按察使检责海内盐铁之课。
二十五年仓部格： 蒲州盐池，令州司监当租分与有力之家营种之，课收盐。每年上中下畦通融收一万石，仍差官人检校。若陂渠穿穴，所须功力，先以营种之家人丁充。若破坏过多量力不济者，听役随近人夫。
又屯田格： 幽州盐屯，每屯配丁五十人，一年收率满二千八百石以上，准营田第二等，二千四百石以上准第三等，二千石以上准第四等。大同横野军盐屯配兵五十人，每屯一年收率千五百石以上准第二等，千二百石以上准第三等，九百石以上准第四等。又成州长道县盐井一所，并节级有赏罚。蜀道陵、绵等十州盐井总九十所，每年课盐都当钱八千五十八贯。（陵州盐井一所，课都当钱二千六十一贯。绵州井四所，都当钱二百九十二贯。资州井六十八所，都当钱一千八十三贯。泸州井五所，都当钱一千八百五十贯。荣州井十二所，都当钱四百贯。梓州都当钱七百一十七贯。遂州四百一十五贯。阆州一千七百贯。普州二百七贯。果州二十六贯。）若闰月，共计加一月课，随月徵纳，任以钱银兼纳。其银两别常以二百价为估。其课依都数纳官，欠即均徵灶户。 （自兵兴，上元以后，天下出盐，各置盐司，节级权利，每岁所入九百馀万贯文。）
