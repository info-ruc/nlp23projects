<strong>食货十一</strong>
鬻爵（汉后汉晋后魏大唐）
汉孝文时，晁错说上曰： 欲人务农，在於贵粟；贵粟之道，在於使人以粟为赏罚。今募天下入粟县官，得以拜爵，得以除罪。如此，富人有爵，农人有钱，粟有所洩。（洩，散也，先列反。）夫能入粟以受爵，皆有馀者也；取於有馀以供上用，则贫人之赋可损，所谓以有馀补不足，令出而人利者也。顺於人心，所补者三：一曰主用足，二曰民赋少，三曰劝农功。爵者，上之所擅，出於口而无穷；粟者，人之所种，生於地而不乏。夫得高爵与免罪，人之所甚欲也。使天下入粟於边，以受爵免罪，不过三岁，塞下之粟必多矣。 於是从错言，令人入粟边，六百石爵上造，（第二等爵。）稍增至四千石为五大夫，（第九等爵。）万二千石为大庶长，（第十八等爵。）各以多少级数为差。错复奏言： 陛下幸使天下入粟塞下以拜爵，甚大惠也。窃恐塞卒之食，不足用大洩天下粟。边食足以支五岁，可令入粟郡县矣。（入诸郡县，以备凶灾。）足支一岁以上，可时赦，勿收农人租。如此，德泽加於万人矣。 从之。
孝景时，上郡以西旱，复修卖爵令，而裁其价以招人，（裁谓减省。）及徒复作，得输粟於县官以除罪。
孝武元朔元年，外事四夷，内兴功利，国用空竭，乃募人能入奴婢得以终身复，为郎增秩及入羊为郎，始於此。五年，有司议，令人得买爵及赎禁锢，免臧罪；请置赏官，名曰武功爵。（茂陵中书有武功爵：一级曰造士，二级曰闲舆卫，三级曰良士，四级曰元戎士，五级曰官首，六级曰秉铎，七级曰千夫，八级曰乐卿，九级曰执戎，十级曰政戾庶长，十一级曰军卫，此武帝所制以宠军功也。颜师古云： 此下云级十七万，凡直三十馀万金。所引茂陵书止十一级，则计数不足，与本文乖矣。或者茂陵书说之不尽乎。 ）级十七万，凡直三十馀万金。诸买武功爵官首者，试补吏，先除千夫，如五大夫。（五大夫，旧二十等爵之第九级也，至此以上，始免徭役，故每先选以为吏。千夫者，武功十一等爵之第七也，亦得免役，今则先除为吏，比於五大夫也。）其有罪，又减二等。爵得至乐卿，（乐卿者，武功爵第八，言买爵唯得至第八。）以崇军功。军功多用超等，大者封侯、卿大夫，小者郎。吏道杂而多端，则官职耗废矣。元鼎初，豪富皆争匿财，不助县官，唯卜式数求入财。天子乃超拜式为中郎，赐爵左庶长，田十顷，告天下，以风百姓。始令吏得入粟补官，郎至六百石。后桑弘羊请令民得入粟补官及罪人赎。令民能入粟甘泉各有差，以复终身。所忠又言： 世家子弟富人或斗鸡走狗，弋猎博戏，乱齐人。 乃徵诸犯令，相引数千人，名曰 株送徒 ，入财者得补郎。
后汉孝安永初三年，天下水旱，用度不足，三公奏请，令吏人入穀得关内侯。
灵帝悬鸿都之榜，开卖官之路，公卿以降，悉有等差。廷尉崔烈入钱五百万，以买司徒。其子钧曰： 大人不当为三公，论者嫌其铜臭。 则刺史二千石迁除，皆责助理宫室钱，大都至二三千万。钱不毕，至自杀。羊续为太尉，时拜三公者，皆输东园礼钱千万，令中使督之，名为 左驺 。其所往，辄迎致礼，厚加赠赂。续乃坐使人於单席上，举缊袍以示之。
晋武帝太康三年，问刘毅曰： 卿以吾可方汉何主也？ 对曰： 桓灵之主。 帝曰： 吾虽德不及古人，犹克己为理，南平吴会，一同天下。方之桓灵，不亦甚乎？ 对曰： 桓灵卖官，钱入官库。陛下卖官，钱入私门。以此言之，乃不如也。 
后魏庄帝初，承丧乱之后，仓廪虚罄，遂班入粟之制。输粟八千硕，赏散侯；六千硕，散伯；四千硕，散子；三千硕，散男。职人输七百硕，赏一大阶，授以实官。白人输五百硕，听依第出身；千硕，加一大阶。诸沙门有输粟四千硕入京仓者，授本州统，各有差。
大唐至德二年七月，宣谕使侍御史郑叔清奏： 承前诸使下召纳钱物，多给空名告身，虽假以官，赏其忠义，犹未尽才能。今皆量文武才艺，兼情愿稳便，据条格拟同申奏闻，便写告身。诸道士、女道士、僧、尼如纳钱，请准敕回授馀人，并情愿还俗，授官勋邑号等，亦听。如无人回授及不愿还俗者，准法不合畜奴婢、田宅、资财，既助国纳钱，不可更拘常格。其所有资财能率十分纳三分助国，馀七分并任终身自荫，身殁之后，亦任回与近亲。又准敕，纳钱百千文，与明经出身，如曾受业，粗通帖策，修身慎行，乡曲所知者，量减二十千文。如先经举送，到省落第，灼然有凭，帖策不甚寥落者，减五十千文。若粗识文字者，准元敕处分。未曾读学，不识文字者，加三十千。应授职事官并勋阶邑号及赠官等，有合荫子孙者，如户内兼荫丁中三人以上免课役者，加一百千文。每加一丁中，累加三十千文。其商贾，准令所在收税，如能据所有资财十分纳四助军者，便与终身优复。如於敕条外有悉以家产助国，嘉其竭诚，待以非次。如先出身及官资，并量资历好恶，各据本条格例，节级优加拟授。如七十以上情愿授致仕官者，每色内量十分减二分钱。 （时属幽寇内侮，天下多虞，军用不充，权为此制，寻即停罢。）
榷酤（汉陈隋大唐）
汉孝武天汉三年，初榷酒酤。（韦昭曰： 以木渡水曰榷。谓禁人酤酿，独官开置，如道路设木为榷者，独取利。 颜师古曰： 榷者，步渡桥，尔雅谓之石杠，今之略彴是也。禁闭其事，总利入官，而下无由以得，若渡水之榷。彴音酌。 ）
孝昭始元末，丞相车千秋奏罢酒酤，卖酒升四钱。
孝元时，贾捐之上书曰： 昔孝文时，天下人赋四十，丁男三年而一事。今天下人赋数百，造盐铁榷酒之利，以佐用度，犹不能足，而人困矣。 
王莽时，羲和鲁匡言： 名山大泽，盐铁钱布帛，五均赊贷，斡在县官，（斡，谓主领之，音管。）唯酒酤独未斡。酒者，天之美禄，帝王所以颐养天下，享祀祈福，扶衰养疾。百礼之会，非酒不行。故诗曰 亡酒酤我 ，（酤，买也。言王於族人恩厚，要在燕饫，无酒则买而饮之也。）论语云 酤酒市脯不食 ，二者非相反也。夫诗据承平之代，酒酤在官，和旨便人，可以相御也。（旨，美也。御，进也。）论语孔子当周衰乱，酒酤在人，薄恶不诚，是以疑而弗食。今绝天下之酒，则无以行礼相养；放而无限，则费财伤人。请法古，令官作酒，以二千五百石为一均，率开一垆以卖，（垆，谓卖酒之区也，以其一边高，形如锻家垆，故取其名也。）雠五十酿为准。一酿用粗米二斛，麹一斛，得成酒六斛六斗。各以其市，月朔米麹三斛，并计其价而参分之，（参，三。）以其一为酒一斛之平。除米麹本价，计其利而什分之，以其七入官，其三及糟酨灰炭（酨，酢浆也。酨，才代反。）给工器薪樵之费。 而人愈怨。
陈文帝天嘉中，虞荔等以国用不足，奏请榷酤，从之。
隋文帝开皇三年，罢酒坊，与百姓共之。
大唐广德二年十二月敕，天下州各量定酤酒户，随月纳税。除此外，不问官私，一切禁断。大历六年二月，量定三等，逐月税钱，并充布绢进奉。建中三年制，禁人酤酒，官司置店自酤，收利以助军费。
算缗（汉晋宋齐梁陈）
汉孝武元狩四年，自作皮币铸白金后，商贾以币之变，多积货逐利。於是公卿言： 商贾滋众，贫者蓄积无有，皆仰县官。异时算轺车贾人缗钱皆有差，请算如故。（缗，丝也，以贯钱。一贯千钱，出二十为算也。诗云： 维丝伊缗。 轺，小车。）诸贾人末作贳贷卖买，居邑贮积诸物（贳，赊也。贷，假与。）及商以取利者，虽无市籍，各以其物自占，（占，隐度也，各隐度其财物多少，而为名簿送之於官也。占，音之赡反。）率缗钱二千而算一。（率计有二千钱者，则出一算也。）诸作有租及铸，（以手力所作而卖也。）率缗钱四千算一。非吏比者、三老、北边骑士，轺车一算。（比，例也。身非为吏之例，非为三老，非为北边骑士，而有轺车，皆令出一算也。）商贾人轺车二算。（商贾人有轺车，又使多出一算，重其赋也。）船五丈以上一算。匿不自占，占不悉，戌边一岁，没入缗钱。（悉，尽也。）有能告者，以其半畀之。 （有不输税者，令人得告言，以半与之也。）天子既下缗钱令而尊卜式，百姓终莫分财佐县官，於是杨可告缗遍天下。（杨可，人姓名。按义纵传云： 时杨可方受告缗，纵以为此乱人，部吏捕其为可使者。 杨可据令而发动之，故天下皆被告也。商贾居积及工巧之家，非桑农所出，谓之缗。茂陵中书有缗田奴婢是也。）中家以上大抵皆遇告。宪司理之，狱少反者。（理匿缗狱，少有反者。反，音幡，谓从轻而出。）乃分遣御史、廷尉正监分曹（分曹，言曹辈而出为使也。）往，往即理郡国缗钱。（就其所在而理也。）得民财物以亿计，奴婢以千万数，田大县数百顷，小县百馀顷，宅亦如之。於是商贾中家以上大抵破。人偷甘食好衣，不事蓄藏之产业，而县官以盐铁缗钱之故，用少饶矣。初，大农管盐铁官布多，置水衡，欲以主盐铁。及杨可告缗，上林财物众，乃令水衡主上林。上林既充满，益广。乃分缗钱诸官，而水衡、少府、大农、太仆各置农官，往往即郡县比没入田田之。（即，就也。比，谓比者没入也。）其没入奴婢，分诸苑养狗马禽兽，及与诸官。官益杂置多，（谓新置官员分掌。）徒奴婢众，而下河漕度四百万硕，及官自籴乃足。其后令吏得入粟补官及罪人赎，入粟甘泉，不复告缗。
晋自过江，至於梁陈，凡货卖奴婢、马牛、田宅，有文券，率钱一万输估四百入官，卖者三百，买者一百。无文券者，随物所堪，亦百分收四，名为散估。历宋齐梁陈，如此以为常。以人竞商贩，不为田业，故使均输，欲为惩励。虽以此为辞，其实利在侵削。（此亦算缗之类。）
杂税（汉后汉宋齐梁陈后魏北齐后周隋大唐）
汉高帝十一年，令诸侯王、通侯常以十月朝献，及郡各以其口数率，人岁六十三钱，以给献费。
孝武元光六年冬，初算商车。（始税商贾船车，令出算也。）太初四年冬，行回中，徙弘农都尉理武关，税出入者，以给官吏卒食。
孝昭元凤二年，令郡国无敛今年马口钱。（往时有马口出敛钱，今省之。所谓租及六畜。）
宣帝时，耿寿昌奏请增海租三倍，天子从其计。御史大夫萧望之奏言： 故御史属徐宫，（御史大夫属也。）家在东莱，言往年加海租，鱼不出。长老皆言，武帝时县官尝自渔，海鱼不出，后予人，鱼乃出。夫阴阳之感，物类相应，万事尽然，宜且如故。 上不听。
王莽令诸取鸟兽鱼鳖百虫於山林水泽及畜牧者，嫔妇桑蚕织纴纺绩补繨，工匠医巫卜祝及他方技商贩贾人坐肆列里区谒舍，（区谒舍，若客馆。）皆各自占所为於其在所之县官，除其本，计其利，十一分之，而以其一为贡。末年，盗贼群起，匈奴侵寇，大募天下囚徒人，名曰猪突豨勇。一切税吏人，赀三十而取一。
后汉灵帝时，南宫灾。中常侍张让、赵忠等说帝，令敛天下田税十钱，以治宫室。（蜀李雄薄赋，其人口出钱四十文，巴人谓赋为賨，因为名焉，賨之名旧矣。其赋钱四十，则始於李雄也。）
宋元嘉二十七年，后魏南侵，军旅大起，用度不充，王公妃主及朝士牧守各献金帛等物，以助国用。下及富室小人，亦有献私财数千万者。扬、南徐、兖、江四州富有之家赀满五十万，僧尼满二十万者，并四分借一。过此率计，事息即还。
齐武帝时，王敬则为东扬州刺史，（理今会稽郡也。）以会稽边带湖海，人无士庶，皆保塘陂。敬则以功力有馀，悉评敛为钱，以送台库，帝纳之。竟陵王子良上表曰： 臣昔忝会稽，粗闲物俗，塘丁所上，本不入官。良由陂湖宜壅，桥路须通，均夫订（佗顶反）直，人自为用。若甲分毁坏，则年一脩改；乙限坚完，则终岁无役。今乃通课此直，悉以还台，租赋之外，更生一调。致令塘路崩芜，湖源洩散，害人损政，实此为剧。建元初，军用殷广，浙东五郡，丁税一千，乃质卖妻子，以充此限，所逋尚多，寻蒙蠲原。而此年租课，三分逋一，明知徒足扰人，实自弊国。愚谓课塘丁一条，宜还复旧。 
自东晋至陈，都西有石头津，东有方山津，各置津主一人，贼曹一人，直水五人，以检察禁物及亡叛者。荻炭鱼薪之类过津者，并十分税一以入官。淮水北有大市百馀，小市十馀所，大市备置官司，税敛既重，时甚苦之。
后魏明帝孝昌二年，税市入者，人一钱。其店舍又为五等，收税有差。
北齐黄门侍郎颜之推奏请立关市邸店之税，开府邓长颙赞成之，后主大悦。於是以其所入以供御府声色之费，军国之用不在此焉。税僧尼令曰： 僧尼坐受供养，游食四方，损害不少，虽有薄敛，何足为也。 
后周闵帝初，除市门税。及宣帝即位，复兴入市之税，每人一钱。
隋文帝登庸，又除入市之税。
大唐开元十八年，御史大夫李朝隐奏请薄百姓一年税钱充本，依旧令高户及典正等捉，随月收利，将供官人料钱。（自天宝末年，盗贼奔突，克复之后，府库一空。又所在屯师，用度不足，於是遣御史康云閒出江淮，陶锐往蜀汉，豪商富户，皆籍其家资，所有财货畜产，或五分纳一，谓之 率贷 ，所收巨万计。盖权时之宜。其后诸道节度使、观察使多率税商贾，以充军资杂用，或於津济要路及市肆閒交易之处，计钱至一千以上者，皆以分数税之。自是商旅无利，多失业矣。上元中，敕江淮堰埭商旅牵船过处，准斛斗纳钱，谓之埭程。大历初，诸州府应税青苗钱，每亩十文，充百司手力资课。三年十月十六日，台司奏，缘兵马未散，百司支计不给，每亩更加五文。）贞元九年制，天下出茶州，商人贩者，十分税一。
平准（均输附○周汉后汉）
周制，司市掌市之理教政刑，量度禁令，（郑玄曰： 量，豆区斗斛之属。度，丈尺也。 ）以次叙分地而经市，（次谓吏所治舍，思次、介次也。若今市亭然。叙肆，行列也。经，界也。）以陈肆辨物而平市，（陈犹列也。辨物，物异肆也。肆异则市平。）以政令禁物靡而均市，（物靡者，易售而无用，禁之则市均。郑众云： 靡谓侈靡。 ）以商贾阜货而行布，（通物曰商，居卖曰贾。阜犹盛也。）以量度成贾而徵儥，（徵，召。儥，买也。物有定价，则买者来。儥音鬻。）以质剂结信而止讼，（质剂，谓两书一札而别之，若今下手书，言保物要还矣。大市以质，小市以剂。音子随反。）以贾人禁伪而除诈，（贾人，胥师、贾师之属也。必以贾人为之者，知物之情伪与实诈尔。）以泉府同货而敛赊。（同，共也。同者，谓人货不售，则为敛而买之。人无货，则赊贳而与之。）大市日仄而市，百族为主；朝市朝时而市，商贾为主；夕市夕时而市，贩夫贩妇为主。（仄，日昳也。市者，杂聚之处。言主者，谓其多者。百族谓百姓也。必容来去。商贾家於城市。贩夫贩妇，朝资夕卖。因其便而分为三时之市，所以了物极众也。）凡理市之货贿，六畜珍异，亡者使有，利者使阜，害者使亡，靡者使微。（利，利於人，谓物实厚者也。害，害於人，谓物行苦者也。使有，使阜，起其贾以徵之也。使亡，使微，抑其贾以卻之也。侈靡细好，使富人好奢，微之而已。郑众云： 亡者使有，无此物则开利其道，使之有。 ）凡通货贿，以玺节出入之。（玺节印章，如今斗检封矣，使人执之，以通商。以出货贿者，王之司市也。以内货贿者，邦国之司市也。）国凶荒札丧，则市无征而作布泉矣。（有灾害物贵，市不可以税，为人乏困也。金铜无凶年，因物贵大铸泉，以饶人。）凡市，伪饰之禁在人者十有二，在商者十有二，在贾者十有二，在工者十有二。（郑玄曰： 王制云： 用器不中度，兵车不中度，布帛精粗不中数，幅度广狭不中量，奸色乱正色，五穀不时，果实未熟，木不中伐，禽兽鱼鳖不中杀，皆不鬻於市。 亦其类也。於四十八，则未闻数十二焉。 ）凡天患，禁贵儥者，使有恒贾。（恒，常也，谓若贮米穀棺木而睹久雨而有疫病者，贵卖之。因灾害阨人，使之重困，故令有常贾也。）四时之珍异亦如之。（荐宗庙之物也。）
汉武帝征伐四夷，国用空竭，兴利之官自此始也。桑弘羊为大农中丞，管诸会计事，稍稍置均输以通货物矣。（谓诸当所输於官者，皆令输其土地所饶，平其所在时价，官更於他处卖之。输者既便，而官有利。汉书百官表，大司农属有平准令。）元封元年，弘羊为治粟都尉，领大农，尽管天下盐铁。以诸官各自市，相与争物，以故腾跃，而天下赋输或不偿其僦费，乃请置大农部丞数十人，分部主郡国，各往往置均输盐铁官，令远方各以其物如异时商贾所转贩者为赋，而相灌输。置平准於京师，都受天下委输。召工官理车诸器，皆仰给大农。大农诸官尽笼天下之货物，贵则卖之，贱则买之。如此，富商大贾无所牟大利，（牟，取也。）则反本，而万物不得腾踊。故抑天下之物，名曰 平准 。天子以为然而许之。时南越初置郡，数反，发南方吏卒往诛之，閒岁万馀人。帝数行幸，所过赏赐，用帛百馀万疋，钱金以钜万计，皆取足大农。诸均输一岁之中，帛得五百万疋，人不益赋而天下用饶。
孝昭即位，霍光辅政，令郡国举贤良文学之士，使丞相御史相与语，问以人所疾苦。
文学曰： 理人之道，防淫佚之原，广教道之端，抑末利而开仁义，无示以利，然后教化可兴而风俗可移也。今郡国有均输，与人争利，散敦厚之朴，成贪鄙之行，是以百姓就本寡而趋未众。夫末脩则人侈，本脩则人懿，懿则财用足，侈则饥寒生。愿罢均输以进本退末。 
大夫曰： 匈奴背叛，数为寇暴，备之则劳中国，不备则侵盗不止。先帝哀边人之愁苦，为虏所俘，乃脩鄣塞，饰烽燧屯戌以备之。边用不足，故置均输，蕃货长财，以助边费。今议者欲罢之，是内空府库之藏，外乏执备之用，罢之不便。夫国有沃野之饶，而人不足於食者，器械不备也。有山海之货，而人不足於财者，商工不备也。陇西之丹砂毛羽，荆扬之皮革骨象，江南之柟梓竹箭，燕齐之鱼盐毡裘，兖、荆河之漆丝絺纻，养生奉终之具也。待商而通，待工而成。故圣人作为舟楫之用，以通川谷；服牛驾马，以达陵陆；致远穷深，所以交庶物而便百姓也。 
文学曰： 有国有家者，不患贫而患不安，故天子不言多少，诸侯不言利害，大夫不言得失。蓄仁义以风之，励德行以化之，是以近者亲附，远者说德。王者行仁政，无敌於天下，恶用费哉！夫导人以德则人归厚，示人以利则人俗薄，俗薄则背义而趋利，趋利则百姓交於道而接於市。夫排困市井，防塞利门，而民犹为非，况上为之利乎！传曰： 诸侯好利则大夫鄙，大夫鄙则士贪，士贪则庶人盗。 是开利孔，为人罪梯也。夫古之赋税於人也，因其所工，不求其拙。农人纳其获，工女效其织。今释其所有，责其所无，百姓贱卖货物以便上求。閒者郡国或令作布絮，吏恣留难，与之为市。吏之所入，非独齐陶之缣、蜀汉之布也，亦人閒之所为耳。行奸卖平，农人重苦，女工再税，未见输之均也。县官猥发，阖门擅市，则万物并收；并收则物腾踊，腾踊则商贾牟利。自市则吏容奸，豪吏富商，积货储物，以待其急。轻贾奸吏，收贱以取贵，未见准之平也。盖古之均输，所以齐劳逸而便贡输，非以为利而贾物也。 
大夫曰： 往者郡国诸侯，各以其物贡输，往来烦难，物多苦恶，不偿其费。故郡置输官，以相给运，而便远方之贡，故曰均输。开委府於京师，以笼货物，贱则买，贵则卖，是以县官不失实，商贾无所牟利，故命曰平准。准平则民不失职，均输则人不劳，故平准均输所以平万物而便百姓也。古之立国家者，开本末之涂，通有无之用。故易曰 通其变 ，使人不倦。故工不出则农用乏，商不出则宝货绝。农用乏则穀不殖，宝货绝则财用匮。故均输所以通委财而周缓急，是以先帝开均输以足人财。王者塞天财，禁关市，执准守时，以轻重御人。丰年则贮积以备乏绝，凶年岁俭则行币物，流有馀而拯不足也。往者财用不足，战士或不得禄。今山东被灾，赖均输之蓄，仓廪之积，战士以奉，饥人以振，故均输之蓄，非所以贾万人而专奉兵师之用，亦所以振困乏而备水旱也。古之圣贤理家非一室，富国非一道。理家养生必於农，则舜不甄陶，而伊尹不为庖。故善为国者，以末易本，以虚易实。今山泽之材，均输之藏，所以御轻重而役诸侯也。 
司马迁曰：
夫山西饶材、竹、杀、纑、旄、玉石，（杀纑，纻属，可以为布。旄，罽之属。纑音卢。）山东多鱼、盐、漆、丝、声色，江南多柟、梓、姜、桂、金、锡、连、（音莲，铅之未炼者。）丹砂、犀、象、玳瑁、珠玑、齿、革，龙门、碣石北多马、牛、羊、旃裘、筋、角，铜铁则千里往往山出棋置，此其大较也。皆中国人之所喜好，谣俗被服饮食奉生送死之具也。故待农而食之，虞而出之，工而成之，商而通之。此宁有政教发徵期会哉？人各任其能，竭其力，以得所欲。故物贱之徵贵，贵之徵贱，各劝其业，乐其事，若水之趋下，日夜无休时，不召而自来，不求而人出之。岂非道之所符，（符，谓合於道也。）而自然之验邪？
周书曰： 农不出则乏其食，工不出则乏其事，商不出则三宝绝，虞不出则财匮少而山泽不辟矣。 此四者，人所衣食之原也。原大则饶，原小则鲜。上则富国，下则富家。贫富之道，莫之夺予，巧者有馀，拙者不足也。
越王句践用范蠡、计然。（计然，蠡师文子。）计然曰： 知斗则修备，时用则知物，二者形则万货之情可得而观已。故岁在金，穰；水，毁；木，饥；火，旱。旱则资舟，水则资车，物之理也。六岁穰，六岁旱，十二岁一大饥。夫粜，二十病农，九十病末。末病则财不出，农病则草不辟矣。上不过八十，下不减三十，则农末俱利。平粜齐物，关市不乏，理国之道也。论其有馀不足，则知贵贱。贵上极则反贱，贱下极则反贵。贵出如粪土，贱取如珠玉。财币欲其行如流水。 
魏文侯时，李悝务尽地力，而白圭乐观时变，故人弃我取，人取我予。夫岁熟取穀，与之丝、漆；茧出取帛絮，与之食，率岁倍。欲长钱，取下穀；长石斗，取上种。能薄饮食，忍嗜欲，节衣服，与用事僮仆同苦乐，趋时若猛兽鸷鸟之发。故曰： 吾理生产，犹伊尹、吕尚之谋国，孙吴之用兵，商鞅之行法也。 
自汧、雍以东至河华，膏壤沃野千里，自虞夏之贡，以为上田。而公刘適邠，太王、王季在岐，文王作酆，武王理镐，故其人犹有先王之遗风，好稼穑，殖五穀。及秦文、缪居雍，郄（音卻，地居陇蜀之关要，故曰郄。郄为要路之间。）陇蜀之货物而多贾。献公徙栎邑，（左冯翊。）北邻戎翟，东通三晋。孝、昭理咸阳，因以汉都，长安诸陵，四方辐凑并至而会，地小人众，故其人益玩巧而事末。南则巴蜀。巴蜀亦沃野，地饶卮、姜、丹砂、石、铜、铁、（邛都出铜，临邛出铁。）竹木之器。南御滇僰，（蒲北反）僰僮；西近邛笮，（在各反）笮马、旄牛。然四塞，栈道千里，无所不通，唯褒斜绾毂其口，（在汉中。）以所多易所鲜。天水、陇西、北地、上郡与关中同俗，然西有羌中之利，北有戎狄之畜，畜牧为天下饶。然地亦穷险，唯京师要其道。故关中地於天下三分之一，而人众不过什三；然量其富，什居其六。
昔唐人都河东，（尧都晋阳也。）殷人都河内，周人都河南。夫三河在天下之中，若鼎足，王者所更居也，建国各数百千岁。土地小狭人众，都国诸侯所聚会，故其俗纤俭习事。杨、平阳（杨及平阳，在赵之西。）陈西贾秦翟，北贾种、代，石北也，（石邑县，在常山。）地边胡，数被寇。人矜懻忮，（懻音冀，忮音之致反。今以土名强直为懻中。）好气，任侠为奸，不事农商。然迫近北夷，师旅亟往，中国委输，时有奇羡。其人羯羠不均，（羯，九竭反，羠音兕，皆健羊名。）自全晋之时，固已患其亻剽（匹妙反）悍，而武灵王益厉之，其谣俗犹有赵之风也。
谚曰： 百里不贩樵，千里不贩籴。 居之一岁，种之以穀；十岁，树之以木；百岁，来之以德。德者，人物之谓也。今有无秩禄之奉、爵邑之入，而乐与之比者，命曰 素封 。封者食租税，岁率户二百，千户之君则二十万，朝觐聘享出其中。庶民农工商贾率亦岁万息二千，百万之家即二十万，而更繇租赋出其中。衣食之欲，恣所好美矣。故曰陆地牧马二百蹄，（五十匹。）牛千蹄角，（百六十七头，马贵而牛贱，以此为率。）千足羊，（二百五十头。）泽中千足彘，水居千石鱼陂，（鱼以斤两为计。）山居千章之萩，（萩木所以为辕也，音秋。）安邑千树枣，燕、秦千树栗，蜀、汉、江陵千树橘，淮北荥南河济之间千树萩，陈、夏千亩漆，齐、鲁千亩桑麻，渭川千亩竹，及名国万家之城，带郭千亩，亩锺之田，（六斛四斗。）若千亩卮茜，（音倩，其花染缯赤黄色。）千畦姜韭：（千畦，二十五亩。畦，犹陇也。）此其人皆与千户侯等。然是富给之资也，不窥市井，不行异邑，坐而待收，身有处士之义而取给焉。若至家贫亲老，妻子耎弱，岁时无以祭祀进醵，（渠略反。徐广曰： 会聚饮食。 ）饮食被服不足以自通，如此不惭耻，则无所比矣。是以无财作力，少有斗智，既饶争时，此其大经也。今理生不待危身取给，则贤人勉焉。是故本富为上，末富次之，奸富最下。无岩处奇士之行，而长贫贱，好语仁义，亦足羞也。
凡编户之人，富相什则卑下之，伯则畏惮之，千则役，万则仆，物之理也。夫用贫求富，农不如工，工不如商，刺绣文不如倚市门，此言末业，贫者之资也。通邑大都，酤一岁千酿，醯酱千瓨，（长颈甖也。）浆千甔，（甖缶也。都甘反。）屠牛羊彘千皮，穀粜千锺，薪稿禾车，船长千丈，木千章，（汉书音义曰： 洪洞方稿。章，材也。旧将作大匠掌材者曰章曹掾也。 ）竹竿万个，其轺车百乘，（马车也。）牛车千两，木器髹（徐广曰： 音休，漆也。 ）者千枚，铜器千钧，（三十斤为一钧。）素木、铁器若卮茜千石，（石，百二十斤。素木，素器。）马蹄噭千，（噭音口吊反。）牛千足，羊彘千双，僮手指千，（僮，奴婢。古者无空手，皆有作务，作务须手指；故曰手指，以别马牛蹄角也。）筋角丹砂千斤，其帛絮细布千钧，文采千疋，荅布皮革千石，（荅音土合反，荅布，白叠也。）漆千斗，糵麹盐豉千荅，（或作台，器名有瓵。孙叔敖云： 瓵，瓦器，受斗六升。 合为瓵乎？）鲐〈鱼此〉千斤，（鲐音台。〈鱼此〉音自泚反。）鲰千石，鲍千钧，（鲰音在垢反。）枣栗千石者三之，狐貂裘千皮，羔羊裘千石，旃席千具，他果菜千种，子贷金钱千贯，节駔会，（駔音祖朗反。駔，侩也。会亦侩也。节，节物贵贱也。谓除估侩，利比於千乘之家也。）贪贾三之，廉贾五之。（贪贾，未当卖而卖，未可买而买，故得利少，而十得三。廉贾，贵乃卖，贱乃买，故十得五。）此亦比千乘之家，其大率也。
吴楚七国兵起时，长安中列侯封君行从军旅，赍贷子钱，子钱家以为侯邑国在关东，关东成败未决，莫肯与。唯无盐氏出捐千金贷，其息什之。三月，吴楚平。一岁之中，则无盐氏息什倍，用此富埒关中。关中宿商大贾，大底尽诸田，田啬、田兰。韦家栗氏，安陵、杜杜氏，（安陵及杜二县，各有杜也。）亦巨万。此其章章尤异者也，皆非有爵邑俸禄弄法犯奸而富也，尽推理去就，与时俯仰，获其赢利，以末致财，用本守之，以武一切，用文持之，变化有概，故足术也。若至力农畜，工虞商贾，为权利以成富，不可胜数。
夫纤啬筋力，理生之正道也，而富者必用奇胜。田农，拙业也，而秦杨以盖一州；掘冢，奸事也，而曲叔以起；博戏，恶业也，而嵇发用之富；行贾，丈夫贱行也，而雍乐成以饶；贩脂，辱处也，而雍伯千金；（ 雍 一作 翁 。）卖酱，小业也，而张氏千万；酒削，薄伎也，（理刀剑名。）而郅氏鼎食；胃脯，简微也，而浊氏连骑；马医，浅方也，而张里击锺。此皆诚壹之所致也。
由是观之，富无经业，则货无常主，能者辐凑，不肖者瓦解。千金之家比一都之君，巨万乃与王者同乐，岂所谓 素封 者耶？非也？
王莽篡位，国师公刘歆言，周有泉府之官，收不售，与欲得，（言卖不售者，官为收取之。无而欲得者，官出与之。）易所谓 理财正辞，禁人为非 者也。莽乃下诏曰： 夫周礼有赊贷，（周礼泉府之职曰： 凡赊者，祭祀无过旬日，丧纪无过三月。凡民之贷者，与其有司辨而授之，以国服为之息。 谓人以祭祀、丧纪故从官赊买物，不过旬日及三月而偿之。其从官贷物者，共其所属吏定价而后与之，各以其国服事之税而输息也，谓若受园廛之田而贷万钱者，一周之月，出息五百也。贷音土得反。）乐语有五均，（乐语，乐元语。河閒献王所传，道五均事。按其文： 天子取诸侯之土以立五均，则市无二价，四时常均，强者不得困弱，富者不得要贫，则公家有馀息，恩及小人也。 ）传记各有斡焉。（斡音管也。）今开赊贷，张五均，设诸斡者，所以齐众庶、抑并兼也。 遂於长安及五都立五均官，更名长安东西市令及雒阳、邯郸、临淄、宛、成都（邯郸，故赵郡，今广平郡县。临淄，故齐郡，今北海郡县。宛，今南阳县。兼雒阳、成都，所谓五都也。）市长皆为五均司市。东市称京，西市称畿，雒阳称中，馀四都各用东西南北为称，皆置交易丞五人，钱府丞一人。工商能采金银铜连锡、登龟取贝者，（登，进也。龟有灵，故言登也。）皆自占司市钱府，顺时气而取之。（各以其所采取之物，自隐实於司市钱府也。占音之赡反。）
诸司市常以四仲月，实定所掌，为物上中下之价，各自用为其市平，无拘他所。众人买卖五穀布帛丝绵之物，周於人用而不售者，均官有以考检厥实，用其本价取之，无令折钱。万物卬贵，过平一钱，（卬，物价起也，音五冈反。）则以平价卖与人。其价低贱减平者，听人自相与市，以防贵庾者。（庾，积也。以防人积物待贵也。）人欲祭祀丧纪而无用者，钱府以所入工商之贡但赊之。（但，空也。空赊与之，不取息利。）祭祀无过旬，丧纪无过三月。人或乏绝，欲贷以理产业者，均授之，除其费，计所得受息，无过岁什一。（均谓各依先后之次也，除其费，谓衣食之费已用者。）
羲和置命士，督五均六斡，郡有数人，皆用富贾。雒阳薛子仲、张长叔，临淄姓伟等，（姓姓，名伟也。）乘传求利，交错天下。因与郡县通奸，多张空簿，（簿，计簿也。）府藏不实，百姓愈病。莽知人苦之，复下诏曰： 夫盐，食肴之将；（为食肴之将帅。）酒，百药之长，嘉会之好；铁，田农之本；名山大泽，饶衍之藏；五均赊贷，百姓所取，平仰以给赡；（仰，音牛向反。）钱布铜冶，通行有无，备人用也。此六者，非编户齐人所能家作，必仰於市，虽贵数倍，不得不买。豪人富贾，即要贫弱。先圣知其然也，故斡之。每一斡为设科条防禁，犯者罪至死。 奸吏猾人并侵众庶，各不安生。
后汉章帝时，尚书张林上言： 宜自交趾、益州上计吏来市珍宝，收采其利，武帝时所谓均输也。 （谓租赋并雇运之直，官总取而官转输於京，故曰均输。）诏议之。尚书仆射朱晖奏曰： 按王制： 天子不言有无，诸侯不言多少，食禄之家不与百姓争利。 今均输之法，与贾贩无异，盐利归官，则下人穷怨；布帛为租，则吏多奸盗。诚非明主所当宜行。 帝不从。其后用度益奢。
