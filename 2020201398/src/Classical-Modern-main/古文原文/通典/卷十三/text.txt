<strong>选举一</strong>
序
自昔羲后，因以物命官，事简人淳，唯以道化，上无求欲於下，下无干进於上，百姓自足，海内乂安，不是贤而非愚，不沽名而尚行，推择之典，无所闻焉。爰洎唐、虞之官人也，俾乂水土，缉熙帝载，敷五教，正五刑，播百穀，典三礼，咨于四岳，明扬侧陋，询事考言，故举无失德。然犹三载考绩，三考黜陟幽明，流四凶族，不仁者远，斯则选贤任能之大略也。三王之代，朴散俗浇，难以道驭，务勤其教，立庠塾於乡闾，建黉学於都邑，训公卿大夫之子弟，设俊、造之目而勖勉成之。自幼年入学，至四十方仕，然后行备业全，事理绩茂。秦汉以降，乃异於斯。其行教也不深，其取材也务速，欲人浸渍於五常之道，皆登仁寿之域，何可及已。夫上材盖寡，中材则多，有可移之性，敦其教方善。若不敦其教，欲求多贤，亦不可及已。非今人多不肖，古人多材能，在施政立本，使之然也。而况以言取士，既已失之，考言唯华，失之愈远。若变兹道，材何远乎？
第一历代制上
第二历代制中
第三历代制下考绩
第四杂议论上
第五杂议论中
第六杂议论下
历代制上（周秦汉后汉）
周官大司徒职： 以乡三物教万民，而宾兴之：一曰六德，二曰六行，三曰六艺。 （并具学篇中。）诗、书、礼、乐，谓之四术。四术既脩，九年大成。凡士之有善，乡先论士之秀者，升诸司徒，曰选士；司徒论选士之秀者而升诸学，曰俊士；既升而不征者，曰造士；大乐正论造士之秀者升诸司马，曰进士。司马论进士之贤者及乡老、群吏献贤能之书于王，王再拜受之，登於天府，藏於祖庙，内史书其贰而行焉。（书其贰，谓写其副本。）在其职也，则乡大夫、乡老举贤能而宾其礼，司徒教三物而兴诸学，司马辩官材以定其论，太宰诏废置而持其柄，内史赞与夺而贰於中，司士掌其版而知其数。论定然后官之，任官然后爵之，位定然后禄之。盖择材取士如此之详也。
秦自孝公讷商鞅策，富国强兵为务，仕进之途唯辟田与胜敌而已。以至始皇，遂平天下。
汉高祖初，未遑立制。至十一年，乃下诏曰： 贤士大夫既与我定有天下，而不与我共安利之，可乎？有肯从我游者，吾能尊荣之。以布告天下。其有称明德者，御史、中执法、郡守必身劝勉，遣诣丞相府，置其行、义及年。有其人而不言者，免官。 又制诸侯王得自除内史以下，汉独为置丞相也。
惠帝四年，诏举人孝悌力田者，复其身。
高后元年，初置孝悌官二千石者一人。（特置此官而尊其秩，欲以劝勉天下，各令敦行务本。）
文帝因晁错言，务农贵粟，诏许人纳粟得拜爵及赎罪。
至景帝后元二年，诏曰： 有市籍赀多不得官，唯廉士寡欲易足。今赀算十以上乃得官，赀少则不得官，朕甚愍之。减至四算得官。 （有市籍，谓贾人有财不得为吏。赀万钱，算百二十也。算十，十万也。时疾吏之贪，以为衣食足，知荣辱，故限赀十万乃得为吏。廉士无赀，减至四算，乃得官也。）
武帝建元初，始诏天下举贤良方正直言极谏之士，其理申、商、韩非、苏秦、张仪之言，乱国政，皆罢之。（申、商、韩刑名之学，苏、张纵横之说，并不用。）
元光元年，举贤良，董仲舒对曰： 今之郡守、县令，民之师帅，所使承流而宣化也。故师帅不贤，则主德不宣，恩泽不流。今吏既无教训於下，或不承用主上之法，暴虐百姓，与奸为市，（言小吏有为奸欺者，守令不举，乃反与之交易求利也。）贫穷孤弱，冤苦失职，甚不称陛下之意。夫长吏多出於郎中、中郎，吏二千石子弟选郎吏，又以富赀，未必贤也。且古所谓功者，以任官称职为差，非谓积日累久也。故小材虽累日，不离於小官；贤材虽未久，不害为辅佐。是以有司竭力尽智，务治其业而以赴功。今则不然，累日以取贵，积久以致官，是以廉耻贸乱，贤不肖混淆也。请令诸侯、列卿、郡守、二千石，各择其吏民之贤者，岁贡各二人以给宿卫，且以观大臣之能；所贡贤者有赏，不肖者有罚。夫如是，诸侯、吏二千石皆尽心於求贤，天下之士可得而官使也。（授之以官，以使其材也。）无以日月为功，实试贤能为上，量材而授官，禄德而定位，（录，谓存视也。）则廉耻殊路，贤不肖异处矣。 帝於是令郡国举孝廉各一人。（孝，谓善事父母。廉，谓清洁廉隅。）又制： 郡国口二十万以上岁察一人，四十万以上二人，六十万三人，八十万四人，百万五人，百二十万六人；不满二十万，二岁一人；不满十万，三岁一人。限以四科：一曰德行高妙，志节清白；二曰学通行修，经中博士；三曰明习法令，足以决疑，能按章覆问，文中御史；四曰刚毅多略，遭事不惑，明足决断，材任三辅县令。 至五年，又诏徵吏人有明当代之务，习先圣之术者，县次给食，令与计偕。（计者，上计簿使也。郡国每岁遣诣京师上之。偕者，俱也。令所徵之人与上计者俱来，而县次给之食也。）
元朔元年，又诏曰： 夫本仁祖义，襃德禄贤，劝善刑暴，（本仁祖义，谓以仁义为本始。）五帝三王所繇昌也。故诏执事，兴廉举孝，庶几成风。夫 十室之邑，必有忠信；三人并行，厥有我师 。今或至阖郡而不荐一人，（阖，闭也。总一郡之中，故言阖郡也。）是化不下究，而积行之君子壅於上闻也。（究，竟也。言见壅遏，不得闻於天子也。）且进贤受上赏，蔽贤蒙显戮，古之道也。其与中二千石、礼官、博士议不举者罪。 是时天下慎法，莫敢谬举，而贡士盖鲜，故有斯诏。有司奏请议曰： 古者，诸侯贡士，壹適谓之好德，（適，得其人也。）再適谓之贤贤，三適谓之有功，迺加九锡。（九锡者，一曰车马，二曰衣服，三曰乐悬，四曰朱户，五曰纳陛，六曰虎贲百人，七曰鈇钺，八曰弓矢，九曰秬鬯。此皆天子制度，尊之，故事事锡与，但数少耳。然九锡经本无文，周礼以为九命，春秋说有之。凡九锡备物，伯者盛礼，齐桓、晋文犹不能备。今三进贤便受之，似不然也。当受进贤之赐。尚书大传云： 三適谓之有功，赐以车服、弓矢。 ）不贡士，一则黜爵，再则黜地，三则黜爵削地毕矣。夫附下罔上者死，附上罔下者刑，与闻国政而无益於人者斥，在上位而不能进贤者退。其不举孝，不奉诏，当以不敬论；（为其不求士报国也。）不察廉，为不胜任也，当免。 奏可。凡郡国之官，非傅相，其他既自署置。又调属僚及部人之贤者，举为秀才、廉吏，而贡於王庭，多拜为郎。居三署，无常员，或至千人，属光禄勋。故卿、校、牧、守，居闲待诏，或郡国贡送，公车徵起，悉在焉。光禄勋复於三署中铨第郎吏，岁举秀才、廉吏，出为他官，以补阙员。（后汉制同。）
元封五年，又诏曰： 盖有非常之功，必待非常之人。故马或奔踶而致千里，（踶，蹋也。奔，走也。奔踶者，乘之即奔，立则蹋人。踶，徒计反。）士或有负俗之累而立功名。（负俗，谓被世讥论也。累，力瑞反。）夫泛驾之马，（泛，覆也，音芳勇反。覆驾者，言马有逸气而不循轨辙也。）跅弛之士，（跅者，跅落无检局也。弛者，放废不遵礼度也。跅，音吐各反。）亦在御之而已。其令州县察吏人有茂材异等，（茂材异等者，超等轶群不与凡同也。）可为将相及使绝国者。 （绝远之国。）
初，公孙弘以儒术为丞相，天下之学，靡然乡风。时太常孔臧等曰： 请太常博士官置弟子五十人，复其身。太常择人年十八以上仪状端正者，补博士弟子。郡国、县道邑有好文学，敬长上，肃政教，顺乡里，出入不悖所闻者，二千石谨察可者，常与计偕，诣太常，得受业如弟子。一岁皆辄试，能通一艺以上，补文学掌故缺。其高第可以为郎中者，太常籍奏。即有秀才异等，辄以名闻。其不事学若下材及不能通一艺，辄罢之；而请诸不称者，罚。 时外事四夷，内阙用度，仍募人入羊、穀、奴婢，得授官增秩，复役除罪，大至封侯、卿、大夫，小者郎吏。繇是吏道杂而多端，官职耗废矣。
孝昭始元初，遣故廷尉王平等五人，（前为此官，今不居官，皆谓之故。）持节行郡国，举贤良。
孝宣帝时，谏大夫王吉上言，曰： 今使吏得任子弟，（子弟以父兄任为郎也。）率多骄骜，不通古今，（骜与傲同。）至於积功理人，无益於人，此伐檀所为作也。（伐檀，诗篇名，刺不用贤也。）宜明选求贤，除任子弟之令。 黄龙初，制： 凡官秩六百石者，不得举为廉吏。 
孝元帝永光元年二月，诏丞相、御史举质朴、敦厚，逊让、有行者，光禄岁以此科第郎、从官。（始令丞相、御史举此四科人，以擢用之，而见在郎及从官，又令光禄每岁依此科考校，定其第高下，知其人贤否也。）又诏列侯举茂材。谏大夫张勃举太官献丞陈汤，（献丞，主贡献物。）汤有罪，勃坐削户二百。会薨，故赐谥曰缪侯。（以其所举不得人，故加恶谥。缪者，妄也。）其为劝励也如是，故官得其材，位必久安。为吏者长子孙，居官者以为姓号。三代以降，斯之为盛。建昭中，因西羌反及日蚀，京房奏： 百官各试其功，灾异可息。 遂诏房作考功课之法。（具考绩篇。）
成帝建始四年，初置常侍曹尚书一人，主公卿；又有二千石曹尚书一人，掌郡国二千石。盖选曹之所起也。
汉诸帝凡日蚀、地震、山崩、川竭，天地大变，皆诏天下郡国举贤良方正极言直谏之士，率以为常。又其有要任使，皆标其目而令举之。（王莽时，太常学子弟岁举甲科四十人为郎中，乙科二十人为太子舍人，丙科四十人为文学掌故。）
后汉光武建武十二年诏： 三公举茂才各一人，廉吏各一人；左右将军岁察廉吏各二人；光禄岁举郎、茂才、四行各一人，察廉吏三人；中二千石岁察廉吏各一人；廷尉、大司农二人；将兵将军岁察廉吏各二人；监御史、司隶、州牧岁举茂才各一人。 改前汉常侍曹尚书为吏曹尚书。其时，选举於郡国属功曹，於公府属东西曹，於天台属吏曹尚书，亦曰选部，而尚书令总之。其所进用，加以岁月先后之次。凡郡国守相，视事未满岁，不得察举孝廉、廉吏；以其未久，不周知也。所徵举率皆特拜，不复简试。士或矫饰，谤议渐生。
章帝建初元年，诏曰： 夫乡举里选，必累功劳。今刺史、守相不明真伪，茂才、孝廉岁以百数，（汉曰秀才；后汉避光武讳，故曰茂才。魏曰秀才。）既非能著，而当授之政事，甚无谓也。每寻前代举人贡士，或起畎亩，不系阀阅。敷奏以言，则文章可采；明试以功，则理有异迹。文质斌斌，朕甚嘉之。 始复用前汉丞相故事，以四科辟士。（武帝因董仲舒之言立制，故事在丞相府，今复用之。第一科补西曹、南閤、祭酒，二科补议曹，三科补四辞八奏，四科补贼决。）凡所举士，先试之以职，乃得充选。其德行尤异，不宜试职者，疏於他状；举非人兼不举者，罪。
旧制，大郡口五六十万举孝廉二人，小郡二十万并有蛮夷者亦举二人，和帝以为不均，下公卿会议。司徒丁鸿、司空刘方上言： 凡口率之科，宜有阶品，蛮夷杂错，不得为数。自今郡国率二十万口岁举孝廉一人，四十万二人，六十万三人，八十万四人，百万五人，百二十万六人。不满二十万，二岁一人；不满十万，三岁一人。 帝从之。又制： 缘边郡口十万以上，岁举孝廉一人；不满十万，二岁举一人；五万以下，三岁一人。 （推校当时户口，一岁所贡不过二百馀人。）
安帝永初二年，诏： 王国官属墨绶下至郎、谒者，经明任博士，居乡里有廉清孝顺之称，才任理人者，国相岁移名，与计偕上尚书，公府通调，令得外补。 
顺帝又增甲乙科员十人，除郡国耆儒，皆补郎、舍人。阳嘉元年，尚书令左雄议改察举之制，限年四十以上，儒者试经学，文吏试章奏。如有颜回、子奇之类，不拘年齿。尚书仆射胡广、尚书郭虔等駮之曰： 选举因才，无拘定制。六奇之策，不出经学；郑、阿之政，非必章奏。甘、奇著用，年乖强仕；终、贾扬声，亦在弱冠。汉承周、秦，兼览殷、夏，祖德师经，参杂霸轨，圣主贤臣，代以致理，贡举之制，莫或回革。今以一臣之言，不可灭戾旧章。 竟从雄议。於是雄上言： 郡国孝廉，古之贡士，出则宰人，宣协风教。若其面墙，则无所施用。孔子曰 四十不惑 ，礼称 强仕 。请自今孝廉年不满四十，不得察举。皆先诣公府，诸生试家法，（儒有一家之学，故曰家法。）文吏课笺奏，副之端门，练其虚实，以观异能，以美风俗。有不承科令者，正其罪法。若有茂才异行，自可不拘年齿。 帝从之，於是班下郡国。明年，有广陵孝廉徐淑，年未及举，台郎疑而诘之，对曰： 诏书： 有如颜回、子奇，不拘年齿。 是故本郡以臣充选。 郎不能屈。雄诘之： 昔颜回闻一知十，孝廉闻一知几？ 淑无以对，乃遣还郡。於是济阴太守胡广等十馀人皆坐谬举免黜，唯汝南陈蕃、颍川李膺、下邳陈球等三十馀人得拜郎中。自是牧守畏栗，莫敢轻举。雄在尚书，迄于永憙，十馀年閒，察选清平，多得其人。雄又奏徵海内名儒为博士，使公卿子弟为诸生，有志操者，加其俸禄。及汝南谢廉、河南赵建，年始十二，各能通经，雄并奏拜童子郎。自是负书来学，云集京师。
侍中张衡上疏曰： 自初举孝廉，到今二百年，必先孝行，行有馀力，乃草文法耳。今诏书一以能诵章句、结奏案为限，虽有至孝，不当其科，所谓损本而求末者也。自改试以来，累有妖星震裂之灾，是天意不安於此法故也。 
后黄琼为尚书令，以雄前所上孝廉之选，专用儒学、文吏，於取士之义犹有所违，乃奏增孝悌及能从政者，为四科。（范晔曰： 汉初诏举贤良、方正，州郡察孝廉、秀才，斯亦贡士之方也。中兴以后，复增敦朴、有道、贤能、直言、独行、高节、质直、清白、敦厚之属。荣路既广，自是窃名伪服，浸以流竞。权门贵仕，请谒繁兴。自左雄任事，限年试才，虽颇有不密，固亦因识时宜。而黄琼、胡广、张衡、崔瑗之徒，泥滞旧方，互相诡駮，循名者屈其短，算实者挺其效。雄在尚书，天下不敢谬选，十馀年閒，称为得人，斯亦效实之徵乎？ 旧典，选举委任三府，三府有选，参议掾属。咨其行状，度其器能，受试任用，责以成功。名无可察，然后付之尚书之举刺，请下廷尉，覆案虚实，行其诛罚。）
桓帝建和初，诏： 诸学生年十六以上，比郡国明经，试，次第上名。高第十五人、上第十六人为中郎，中第十七人为太子舍人，下第十七人为王家郎。 
永寿二年甲午，诏复课试诸生，补郎、舍人。其后复制： 学生满二岁，试通二经者，补文学掌故；其不能通二经者，须后试复随辈试，试通二经者，亦得为文学掌故。其已为文学掌故者，满二岁，试能通三经者，擢其高第，为太子舍人；其不得第者，后试复随辈试，第复高者，亦得为太子舍人。已为太子舍人，满二岁，试能通四经者，擢其高第，为郎中；其不得第者，后试复随辈试，第复高者，亦得为郎中。已为郎中，满二岁，试能通五经者，擢其高第，补吏，随才而用；其不得第者，后试复随辈试，第复高，亦得补吏。 
其后纲纪隳紊，凡所选用，莫非情故。时议以州郡相阿，人情比周，乃制婚姻之家及两州之人不得相临。遂复有 三互 法，（三互，谓婚姻之家及两州不得交互为官。是时史弼迁山阳太守，其妻钜野薛氏女，以三互自上，转拜平原相是也。）禁网益密，选用弥艰。幽冀二州久阙，而公府限以三互，经时不补。议郎蔡邕上言曰： 伏见幽冀旧壤，铠马所出，比年兵饥，渐至空耗，阙职经时，吏人延属。而三府选举，逾月不定，以避三互。十二州有禁，当取二州而已。又二州之士，或复限以岁月，狐疑淹迟，以失事会。愚以为三互之禁，禁之薄者。但申以威灵，明其宪令，在任之人，岂不戒惧，而坐设三互，自生留阂邪？昔韩安国起自徒中，朱买臣出於幽贱，并以才宜，还守本邦。岂复顾循三互，继以末制者乎？臣愿蠲除近禁，其诸州刺史器用可授者，无拘日月、三互，以差厥中。 灵帝不省。是时诸博士试甲乙科，争第高下，更相告讼，颇行贿赂，改兰台漆书之经，以合其私文者。帝乃诏诸儒雠定五经，而鑴石以刊其文，使蔡邕等书为古文、篆、隶三体，立於太学门，谓之 石经 。由是争者乃息。凡学士不得有金痍、痼疾，督书其版，举主保之。（其督邮版状曰：生事爱敬，丧没如礼。通易、尚书、孝经、论语，兼综载籍，穷微阐奥。师事某官，见授门徒五十人以上。隐居乐道，不求闻达。身无金痍、痼疾。三十六属，不与妖恶，交通王侯赏赐。行应四科，经任博士。下署某官、某甲保举。顺帝讳保，改称守。沈既济曰： 初顺帝推心虚己，延企天下之士，以玄纁玉帛徵鲁阳樊英。既至，天子为降寝殿，设坛席，待如神明。尚书奉引，延问得失。英所对唯常言，无宏谟博略可以动观听。繇是流俗諠嚣，以为处士纯盗虚声，聋俗而已，物议不允。是时阉宦秉政，姻党遍天下，故士君子羞为侪偶。太学诸生三万馀人，郭泰、贾彪为之冠，李、杜、陈、范为其徒，更相褒重，危言高论，横议得失，朝廷政刑必品裁之。公卿皆畏，迎门倒屣，折节自下。议者咸以为文儒复兴，唯申屠蟠曰： 不然。当战国閒，处士干时，列国之君，至有拥篲为前驱者，卒致焚书坑儒之祸，兹其兆矣。 既而群士以善恶相驱，或讥诬相加，一彼一此，连为钩党。而阉竖等构成衅故，乃诬告群士以交结讪谤，图为不轨。灵帝震怒，悉令逮捕之。於是遂有党锢之狱。始自周福、房植，成於李膺、张俭，名士死狱中者百馀人。其支党因缘或词滥而诛徙禁废者六七百人。从古以来，诸生之盛莫如是，善人丧败亦莫如是。昔仲尼有言曰： 人而不仁，疾之以甚，乱也。 是以君子之道，贵闇然而日彰。故衣锦尚褧，恶其昭昭也。嗟乎！申屠子龙其知言欤？ ）
