<strong>食货十二</strong>
轻重
（平籴常平义仓○周战国汉后汉晋宋齐后魏北齐后周隋大唐）
太公为周立九府圜法，（解在钱币篇。）太公退又行之於齐。
至管仲相桓公，通轻重之权曰： 岁有凶穰，故穀有贵贱；令有缓急，故物有轻重。（上令急於求米，则民重米；缓於求米，则民轻米。所缓则贱，所急则贵。）人君不理，则畜贾游於市，（谓贾人之多蓄积也。）乘民之不给，百倍其本矣。（给，足也，以十取百。）故万乘之国必有万金之贾，千乘之国必有千金之贾者，利有所并也。国多失利，则臣不尽忠，士不尽死矣。计本量委则足矣，（委，积也。）然而民有饥饿者，穀有所藏也。（谓富人多藏穀也。）民有馀则轻之，故人君敛之以轻；民不足则重之，故人君散之以重。（民轻之之时，官为敛籴；民重之之时，官为散之。）凡轻重敛散之以时，即准平，守准平，使万室之邑必有万锺之藏，藏鏹千万；（六斛四斗为锺。鏹，钱贯。）千室之邑必有千锺之藏，藏鏹百万。春以奉耕，夏以奉耘，（奉谓供奉。）耒耜、器械、种饟、粮食必取赡焉。故大贾畜家不得豪夺吾民矣。 （豪谓轻侮之。）
管子曰： 夫物多则贱，寡则贵，散则轻，聚则重。人君知其然，故视国之羡（羡，馀也，羊见反。）不足而御其财物。穀贱则以币与食，布帛贱则以币与衣，视物之轻重而御之以准，故贵贱可调，而君得其利，则古之理财赋，未有不通其术焉。 （穀贱以币与食，布帛贱以币与衣者， 与 当为 易 ，随其所贱而以币易取之，则轻重贵贱由君上也。周易损卦六五云： 或益之十朋之龟，弗克违，元吉。 沙门一行注曰： 十朋者，国之守龟，象社稷之臣，能执承顺之道，以奉其君。龟之为物，则生人之重宝，为国之本，损而奉上，则国以之存；损而益下，则人以之存。言於法，则调盈虚御轻重中和之要，若伊尹、太公、管仲之所执。 夫龟者，上达神祇之情，下乃不言而信於人也。斯故往昔用之为币，则一行深知其道矣。）
齐桓公问於管子曰： 自燧人以来，其大会可得而闻乎？ 对曰： 燧人以来，未有不以轻重为天下也。共工之王，（帝共工氏，继女娲有天下。）水处什之七，陆处什之三，乘天势以隘制天下。至於黄帝之王，谨逃其爪牙，不利其器。（藏祕锋芒，不以示人，行机权之道，使人日用而不知。）烧山林，破增薮，焚沛泽，（沛，大泽也。一说水草兼处曰沛。）逐禽兽，实以益人，然后天下可得而牧也。至於尧舜之王，所以化海内者，北用禺氏之玉，（禺氏，西北戎名，玉之所出。）南贵江汉之珠，其胜禽兽之仇，以大夫随之。 （胜犹益也。禽兽之仇者，使其逐禽兽，如从仇雠也。以大夫随之者，使其大夫散邑粟财物，随山泽之人，求其禽兽之皮。）公曰： 何谓也？ 对曰： 令诸侯之子将委质者，（诸国君之子，若卫公子开方、鲁公子季友之类。）皆以双武之皮，（双武之皮以为裘。）卿大夫豹饰，（卿大夫，上大夫也。袖谓之饰。）列大夫豹幨，（列大夫，中大夫也。襟谓之幨，音昌詹反。）大夫散其邑粟与其财物，以市武豹之皮，故山林之人刺其猛兽，（刺音七亦反。）若从亲戚之仇。此君冕服於朝，而猛兽胜於外，大夫以散其财物，万人得受其流，此尧舜之数也。 （言尧舜尝用此数。）
管子曰： 夫富能夺，贫能与，乃可以为天下。（富者能夺，抑其利，贫者能赡，恤其乏，乃可君人。）国有十年之蓄（因之蓄积，常馀十年。）而不足於食，皆以其技能冀君之禄也。故人君挟其食，据有馀而制不足，故人无不系於上也。（食者，人之司命，言人君唯以食能制其事，所以人无不系於号令。）且君引錣（錣，筹也，丁劣反。）量用，耕田发草，上得其数矣。人之所食，人有若干步亩之数，计本量委（委，积。）则足矣。然而人有饥饿不食（音嗣）者何也？穀有所藏也。（言一国之内耕垦之数，君悉知。凡人计口授田，家族多少，足以自给。而人乏於食者，谓豪富之家收藏其穀故。）然则人君不能散积聚，均羡（馀也。）不足，则君虽强本趋耕，（本则务农。趋读为促。）乃使人下相役耳，恶（音乌）能以为理？ （人君若不能散豪富之积，均有馀以赡不足，虽务农事，督促播植，適所以益令豪富驱役细人，终不能致理，所谓须有制度於其閒，兼轻重之术。）
管子曰： 利出於一孔者，（凡言利者，不必货利，庆赏威刑皆是。）其国无敌；出二孔者，其兵不诎，（诎与屈同。屈，穷也，求物反。）出三孔者，不可以举兵；出四孔者，其国必亡。先王知其然，故塞人之养，（养，利也。羊向反。）隘其利途。故予之在君，（予音与。）夺之在君，贫之在君，富之在君，故人之戴上如日月，亲君若父母。凡将为国，不通於轻重，不可以守人，不能调通人利，不可以语制为大理。分地若一，强者能守；分财若一，智者能收。智有什倍人之功，（以一取什。）愚有不赓（赓犹偿也。音庚。）本之事，然而人君不能调，故人有相百倍之生也。夫人富则不可以禄使也，贫则不可以罚威也。法令之不行，万人之不理，贫富之不齐也。且天下者处兹行兹，（谓塞利途。）若此而天下可一也。夫天下者，使之不使，用之不用。故善为天下者，无曰使之，使不得不使；无曰用之，用不得不用。（使其不知其所以然，若巨桥之粟贵籴，则设重泉戍之类是。）故善为国者，天下下我高，天下轻我重，天下多我寡，然后可以朝天下。 （常以数倾之，若服鲁梁綈之类是。）
桓公问曰： 不籍而赡国，为之有道乎？ 管子曰： 轨守其时，有官天财，何求於人。泰春、泰夏、泰秋、泰冬，（泰犹当也。）令之所止，令之所发，（令之所止，令之所发，谓山泽之所禁发。）此物之高下之时，此人之所以相并兼之时也。君素为四备以守之，泰春人之且所用者，泰夏人之且所用者，泰秋人之且所用者，泰冬人之且所用者，皆已廪之矣。 （廪，藏也。言四时人之所要，皆先备之，所谓耒耜、器械、种饟、粮食必取赡焉，则豪人大贾不得擅其利。）
桓公曰： 行币乘马之数柰何。 （即臣乘马，所谓箧乘马者，臣犹实也。箧者，以币为箧，而洩重射轻。）管子对曰： 士受资以币，大夫受邑以币，人马受食以币，则一国穀赀在上，币赀在下，国穀什倍数也。皮革、筋角、羽毛、竹箭、器械、财物苟合於国器君用者，皆有矩券於上，（矩券，常券。）君实乡州藏焉。（周制，万二千五百家为乡，二千五百家为州。齐虽霸国，尚用周制。）曰某月日苟从责者，（责读为债。）乡决州决，故曰就庸，一日而决。国筴出於穀轨，国之筴，货币乘马者也。 （赀，价也。言应合受公家之所给，皆与之币，则穀之价君上权之，其币在下，故穀倍重。其有皮革之类堪於所用者，所在乡州有其数，若今官曹簿帐。人有负公家之债，若耒耜种粮之类者，官司如要器用，若皮革之类者，则与其准纳。如要功庸者，令就役，一日除其簿书耳。此盖君上一切权之也。详轻重之本旨，摧抑富商兼并之家，隘塞利门，则与夺贫富，悉由号令，然可易为理也。此篇经秦焚书，潜蓄人閒。自汉兴，晁、贾、桑、耿诸子，犹有言其术者，其后绝少寻览，无人注解，或编断简蠹，或传讹写谬，年代绵远，详正莫由。今且梗概粗知，固难得搜摘其文字。凡阅古人之书，盖欲发明新意，随时制事，其道无穷，而况机权之术，千变万化，若一二模楷，则同刻舟胶柱耳，他皆类此。）
桓公问於管子曰： 吾欲守国财而无税於天下，而外因天下，可乎？ 对曰： 昔武王有巨桥之粟，贵籴之数，（武王即胜殷，得巨桥粟，欲使籴贵。巨桥仓在今广平郡曲周县也。）立重泉之戍。（戍，名也。假设此戍名，欲人惮役而竞收粟也。重，丈恭反。）令曰： 人自有百鼓之粟者不行。 （鼓，十二斛也。）人举所最粟，（举，尽也。最，聚也，子外反。）以避重泉之戍。而国穀二什倍，巨桥之粟亦二什倍。武王以巨桥之粟二什倍而市缯帛，军五岁无籍衣於人；以巨桥之粟二什倍而衡黄金，（衡，平也。）终身无籍於人。 
桓公曰： 与天子提衡争秩於诸侯，（提，持也。合众弱以事一强者，谓之衡。秩，次也。）为之有道乎？ 管子曰： 唯籍於号令为可。请以令发师置屯籍农，（屯，戍也。发师置戍，人有粟者则不行。）十锺之家不行，（六斛四斗为锺。）百锺之家不行，千锺之家不行，行者不能百之一，千之十，而囷窌之数（囷，丘伦反。窌，力救反。）皆见於上矣。君按囷窌之数，令之曰： 国贫而用不足，请以平价取之，子皆按囷窌而不得挹损焉。 （挹犹谓减其数。）君直币之轻重以决其数。（直犹当也。谓决其积粟之数。）使无券契之责，（分之曰券，合之曰契。责读曰债。使百姓皆称贷於君，则无契券之债。）则积藏囷窌之粟皆归於君。 
桓公曰： 齐西水潦而人饥，齐东丰庸而籴贱，（庸，用也。谓丰稔而足用。）欲以东之贱被西之贵，为之有道乎？ 管子曰： 今齐西之粟釜（五锺为釜。）百泉，则鏂二十也。（斗二升八合曰鏂。乌侯反。泉，钱也。）齐东之粟釜十泉，则鏂二钱也。请以令籍人三十泉，得以五穀菽粟决其籍。若此，则西出三斗而决其籍，东出三釜而决其籍，然则釜十之粟皆实於仓廪。西之人饥者得食，寒者得衣，若此则东西之相被，远近之准平矣。 （君下令税人三十钱，准以五穀，令齐西之人纳三斗，东之人纳三釜，以振西之人，则东西俱平矣。管子智用无穷，以区区之齐一匡天下，本仁祖义，成其霸业，所行权术，因机而发，非为常道。故别篇云 偏行而不尽 也。）
桓公曰： 籴贱，寡人恐五穀之归於诸侯，寡人欲为万民藏之，为此有道乎？ 管子曰： 今者夷吾过市，有新成囷京者二家，（大囷曰京。）君请式璧而聘之。 （式，用也。璧，石璧也。聘，问也。使玉人刻石为璧，尺万泉，八寸者八千，七寸者七千是也。赐之以璧，仍存问之。）行令半年，万民舍其业而为囷京以藏菽粟者过半。
管子谓桓公曰： 北郭有掘阙得龟者，（掘，穿也，求物反。穿地至泉曰阙，求月反。）此检数百里之地也。（检，犹比也。以此龟为用者，其数可比百里之地。）令过之平盘之中。（令，力呈反。过之，犹置之也。平盘者，大盘也。）君请起十乘之使，百金之提，（起，发也。提，装也。使，色吏反。）命北郭得龟之家曰： 赐若服中大夫。 （若，汝也。中大夫，齐爵也。）曰： 东海之子类於龟，（东海之子，其状类龟，假言此龟东海之子耳。东海之子者，海神之子也。）讬舍於若，（讬舍，犹寄居也。）赐若大夫之服，以终而身，（而，若也。）劳若以百金（劳，赐也。）之龟为无赀，（之，是也。是龟至宝而无赀也。无赀，无价也。）而藏诸泰台，（泰台，高台也。）立〈虫曰〉无赀。 （立龟为珤，号曰无赀。）还四年，伐孤竹。（还四年，后四年。）丁氏之家粟（丁氏，齐之富人，所谓丁惠也。）可食三军之师行五月。（食音嗣。下以意取。行五月，经五月。）召丁氏而命之曰： 吾有无赀之珤，吾今将有大事，请以珤为质，（音致。下皆同。）以假子之邑粟。 （即家粟也。）丁氏北乡再拜，革筑室赋籍藏龟。（革，更也。赋，敷也。籍，席也，才夜反。）孤竹之役，丁氏之粟中食三军五月之食。（中，当也，丁仲反。下皆同。）
桓公曰： 吾欲西朝天子而贺献不足，为此有数乎？ 管子曰： 请以令城阴里，（城者，筑城也。阴里，齐地也。）使其墙三重而门九袭。（袭亦重也。欲其事密而人不知，又先讬筑城。）因使玉人刻石为璧，（刻石，刻其蒥石。）尺者万泉，八寸者八千，七寸者七千，珪中四千，（丁仲反。）瑗中五百。 （好倍肉曰瑗。）璧之数已具，管子西见天子曰： 弊邑之君欲率诸侯而朝先王之庙，观於周室，请以令使天下诸侯，不以彤弓石璧者，（彤弓，朱弓也，非齐之所出。盖不可独言石璧，兼以彤弓者，犹藏其机。）不得入朝。 天子许之。天下诸侯载黄金珠玉、五穀、文采布帛输齐，（输，音式树反。）以收石璧。石璧流而之天下，天下财物流而之齐，故国八岁而无籍，阴里之谋也。
桓公曰： 吾欲杀商贾之利，而益农夫之事，为此有道乎？ 管子对曰： 请重粟之价，若是则田野大辟，而农夫劝其事矣。请以令使卿藏千锺，大夫藏五百锺，列大夫藏百锺，（列大夫，中大夫也。）富商蓄贾藏五十锺，内可以为国委，（於伪反。）外可以益农夫矣。 
桓公曰： 峥丘之战，（峥丘，地名，未闻，一说即葵丘。）人多称贷负息以给上之急，寡人欲复业产，（业产者，本业也。）此何以洽？ （洽，通也。言百姓为戎事失其本业，今欲复之，何以通於此也。）管子曰： 唯缪数为可耳。 （缪读曰谬，假此术以陈其事也。）令表称贷之家，（表，旌也）皆垩白其门而高其闾，（亦所以贵重之。）使八使者式璧而聘之，以给盐菜之用。（令使者赍石璧而与，仍存问之，谦言盐菜之用。）称贷之家皆齐首稽颡问曰： 何以得此？ 使者曰： 君令曰：寡人闻之，诗曰： 恺悌君子，民之父母。 寡人有峥丘之战，吾闻子假贷吾贫萌，（萌与氓同。）使有以给，子之力也。 称贷之家皆折其券而削其书，（旧执之券皆折毁之，所书之债皆削除之，不用。）发其积藏，出其财物以振贫。国中大给，峥丘之谋也。
桓公曰： 鲁梁之於齐也，蜂螫也。（螫音尸亦反。言鲁梁二国，常为齐患也。）吾欲下鲁梁，何行而可？ 管子对曰： 鲁梁之民俗为綈，（徒奚反，缯之厚者谓之綈。）公服綈，令左右服之，人从而服之，因令齐勿敢为，必仰於鲁梁，则是鲁梁释其农事而作綈矣。 桓公即为服於泰山之阳，（鲁梁二国在泰山之南，故为服於此，近其境也，欲鲁梁人速知之。）十日而服之。管子告鲁梁之贾人曰： 子为我致綈千匹，赐子金三百斤，子十至而金三千斤，则是鲁梁不赋於人，财用足也。 鲁梁之君闻之，则教其人为綈，十三月，鲁梁郭中之人，道路扬尘，十步不相见，絏繑而踵相随，（絏繑谓连续也。絏，息列反。繑，丘乔反。）车毂｛刍齿｝、骑连伍而行。（｛刍齿｝，齧也，士角反。言其车毂往来相齧，而骑东西连而行，皆趋綈利耳。）管子曰： 鲁梁可下矣。公宜服帛，率民去綈，闭关无与鲁梁通使。 后十月，鲁梁人饿馁相及，（相及，犹相继。）应声之正，无以给上。（应声之正，谓急速之赋。正音征。）鲁梁之君即令其人去綈修农，穀不可以三月而得。鲁梁之人籴十百，（穀斗千钱），齐粜十钱。（穀斗十钱。）周月，鲁梁之民归齐者十之六。
管子曰： 夫人予（音与）则憙，夺则怒，先王知其然，故见予之形，（见，贤遍反。）而不见夺之理，（可使由之，不可使知之。）故民爱可洽於上也。（洽，通也。）租籍者，所以强求，（在工商曰租籍。强音其两反。）租税者，所虑而请也。（在农曰租税。虑，犹计也。请，求也。）王霸之君，去（丘吕反）其所以强求，废其所虑而请，故天下乐（雅教反）从也。春赋以敛缯帛，夏贷以收秋实，（盖方春蚕，家阙乏，而赋与之，约收其缯帛也。方夏，农人阙乏，亦赋与之，约取其穀实也。）是故人无废事，而国无失利也。（人之所乏，君悉与之，则豪富商人不得擅其利。）凡五穀者，万物之主也。穀贵则万物必贱，穀贱则万物必贵。两者为敌，则不俱平，故人君御穀物之秩相胜，而操事於其不平之间，（秩，积也。食为人天，故五穀之要，可与万物为敌，其价常不俱平。所以人君视两事之委积，可彼此相胜，轻重於其閒，则国利不散也。）故万民无籍而国利归於君也。夫以室庑籍谓之毁成，（小曰室，大曰庑，音武。是使人毁坏庐室。）以六畜籍谓之止生，（畜，许救反。是使人不竞牧养也。）以田亩籍谓之禁耕，（是止其耕稼也。）以正人籍谓之离情，（正数之人，若丁壮也。离情，谓离心也。）以正户籍谓之养赢。（赢谓大贾蓄家也。正数之户既避其籍，则至浮浪为大贾蓄家之所役属，增其利耳。）五者不可毕用，故王者偏行而不尽。故天子籍於币，诸侯籍於食。中岁之穀，石十钱，大男食四石，月有四十之籍；大女食三石，月有三十之籍；吾子食二石，月有二十之籍。岁凶穀石二十，则大男有八十之籍，大女有六十之籍，吾子有四十之籍。（六十为大男，五十为大女，吾子为小男小女也。按古之石，准今之三斗三升三合。平岁每石税十钱，凶岁税二十者，非必税其人，谓於操事轻重之间，约收其利也。）是人君非发号令收啬而户籍也，彼人君守其本委谨，而男女诸君吾子无不服籍者也。 （啬，敛也。委，所委积之物也。谨，严也。言人君不用下令税敛於人，但严守利途，轻重在我，则无所逃其税也。）
齐之北泽烧火，（猎而行火曰烧，式照反。）光照堂下。管子入贺曰： 田野辟，农夫必有百倍之利矣。 是岁租税九月而具。桓公问管子曰： 此何故也？ 对曰： 万乘、千乘之国，不能无薪而炊，今北泽烧，莫之续，则是农夫得居装而卖其薪荛，（大曰薪，小曰荛。）一束十倍，则春有以事耜，夏有以决芸，（耘同。）此租税所以九月而具也。 
桓公问管子曰： 终身有天下而勿失，有道乎？ 对曰： 请勿施於天下，独施之於吾国。国之广狭，壤之肥墝，有数；终岁食馀，有数。彼守国者，守穀而已矣。曰某县之壤广若干，某县之壤狭若干，（国之广狭肥磽，人之所食多少，其数君素皆知之。）则必积委币，（委，蓄也。各於县州里积蓄钱币，所谓万室之邑，必有万锺之藏，藏鏹千万；千室之邑，必有千锺之藏，藏鏹百万。）於是县州里受公钱。（公钱即积委之币。）泰秋国穀去参之一。（去，减也，丘吕反。）君下令谓郡县属大夫里邑，皆籍粟入若干，穀重一也，以藏於上者，（一其穀价而收藏之。）国穀三分则二分在上矣。（言先贮币於县邑，当秋时，下令收籴也。则魏李悝行平籴之法，上熟籴三舍一，中熟籴二舍一，下熟中分之，盖出於此。今言去三之一者，约中熟为准耳。）泰春国穀倍重数也，泰夏赋穀以理田土，泰秋田穀之存子者若干，今上敛穀以币，人曰无币，以穀，则人之三有归於上矣。（言当春穀贵之时，计其价以穀赋与人，秋则敛其币，虽设此令，本意收其穀，人既无币，请输穀，故归於上。）重之相因，时之化举，无不为国筴。（重之相因，若春时穀贵与穀也。时之化举，若秋时穀贱收穀也。因时之轻重，无不以术权之。）则彼诸侯之穀十，吾国穀二十，则诸侯穀归吾国矣。诸侯穀二十，吾国穀十，则吾国穀归於诸侯矣。故善为天下者。谨守重流，（重流，谓严守穀价，不使流散。）而天下不吾洩矣。（洩，散也。吾穀不散出。）彼重之相归，如水之就下。吾国岁非凶也，以币藏之，故国穀倍重。诸侯之穀至也，是藏一分而致诸侯之一分也。利不夺於天下。大夫不得以富侈以重藏轻，国常有十国之筴也。此以轻重御天下之道也。 
魏文侯相李悝曰： 粜甚贵伤人，（此人谓士工商。）甚贱伤农，人伤则离散，农伤则国贫，故甚贵与甚贱，其伤一也。善为国者，使人无伤而农益劝。今一夫挟五口，治田百亩，岁收亩一石半，为粟百五十石。除十一之税十五石，馀百三十五石。食，人月一石半，五人终岁为粟九十石，馀有四十五石。石三十，为钱千三百五十。除社闾尝新春秋之祠用钱三百，馀千五十。衣，人率用钱三百，五人终岁用千五百，不足四百五十。（少四百五十，不足。）不幸疾病死丧之费及上赋敛，又未与此。此农夫所以常困，有不劝耕之心，而令籴至於甚贵者也。是故善平籴者，必谨观岁有上中下熟。上熟其收自四，馀四百石；（平岁百亩收百五十石，今大熟四倍，收六百石。计人食终岁长四百石，官籴三百石，此为籴三舍一也。）中熟自三，馀三百石；（自三，四百五十石也。终岁长三百石，官籴二百石，此为籴二而舍一也。）下熟自倍，馀百石。（自倍，收三百石，终岁长百石，官籴其五十石，云下熟籴一，谓中分百石之一也。）小饥则收百石，（平岁百亩之收，收百五十石，今小饥收百石，收三分之二也。）中饥七十石，（收二分之一也。）大饥三十石。（收五之一也。以此推之，大小中饥之率。）故大熟则上籴三而舍一，中熟则籴二，下熟则籴一，使人適足，价平则止。小饥则发小熟之所敛，（官以敛藏出粜。）中饥则发中熟之所敛，大饥则发大熟之所敛，而粜之。故虽遇饥馑水旱，粜不贵而人不散，取有馀而补不足也。 行之魏国，国以富彊。
汉宣帝时，岁数丰穰，穀至石五钱，农人少利。大司农中丞耿寿昌请令边郡皆筑仓，以穀贱时增其价而籴以利农，穀贵时减价而粜，名曰  常平仓 ，人便之。上乃下诏赐寿昌爵关内侯。元帝即位，罢之。
后汉明帝永平五年，作常平仓。
晋武帝欲平一江表，时穀贱而布帛贵，帝欲立平籴法，用布帛市穀，以为粮储。议者谓军资尚少，不宜以贵易贱。泰始二年，帝乃下诏曰： 古人权量国用，取赢散滞，有轻重平籴之法。此事久废，希习其宜，而官蓄未广。言者异同，未能达通其制。更令国宝散於穰岁而上不收，贫人困於荒年而国无备，豪人富商挟轻资，蕴重积，以管其利，故农夫苦其业而末作不可禁也。今宜通籴，主者平议，具为条制。 然事未行，至四年，乃立常平仓，丰则籴，俭则粜，以利百姓。
宋文帝元嘉中，三吴水潦，穀贵人饥。彭城王义康立议，以 东土灾荒，人凋穀踊，富商蓄米，日成其价。宜班下所在，隐其虚实，令积蓄之家，听留一年储，馀皆勒使粜货，为制平价，此所谓常道行於百代，权宜用於一时也。又缘淮岁丰，邑地沃壤，麦既已登，黍粟行就。可折其估赋，仍就交市，三吴饥人，即以贷给，使强壮转运，以赡老弱。 并未施行，人赖之矣。
齐武帝永明中，天下米穀布帛贱，上欲立常平仓，市积为储。六年，诏出上库钱五千万，於京师市米，买丝绵纹绢布。扬州出钱千九百一十万，（扬州，理建业，今江宁县也。）南徐州二百万，（南徐州，理京口，今丹阳郡。）各於郡所市籴。南荆河州二百万，（南荆河州，理寿春，今郡。）市丝绵纹绢布米大麦。江州五百万，（江州，理浔阳，今郡。）市米胡麻。荆州五百万。（荆州，理南郡，今江陵。）郢州三百万，（郢州，理江夏，今郡。）皆市绢、绵、布、米、大小豆、大麦、胡麻。湘州二百万，（湘州，理长沙，今郡。）市米、布、蜡。司州二百五十万，（司州，理汝南，今义阳郡。）西荆河州二百五十万，（西荆河州，理历阳，今郡。）南兖州二百五十万，（南兖州，理广陵，今郡。）雍州五百万，（雍州，理襄阳，今郡。）市绢绵布米。使台传并於所在市易。
后魏孝文时，祕书丞李彪上表曰： 昔之哲王，莫不殷勤稼穑，故尧汤水旱，人无菜色，盖由备之也。汉家乃设常平，魏氏以兵粮制屯田，军国取济。光武一亩不实，罪及牧守。皆明君恤人若此。今山东饥，京师俭，臣以为宜析州郡常调九分之二，京都度支岁用之馀，各立官司。年丰籴积於仓，时俭则减私之十二粜之。如此，人必力田以买官绢，又务贮钱以取官粟，年丰则常积，岁凶则直给。 明帝神龟、正光之际，自徐扬内附之后，（徐，今彭城郡。扬，今寿春郡。）收内兵资，与人和籴，积为边备也。
北齐河清中，令诸州郡皆别置富人仓。初立之日，准所领中下户口数，得支一年之粮，逐当州穀价贱时，斟量割当年义租充入。（齐制，岁每人出垦租二石，义租五斗，垦租送台，义租纳郡，以备水旱。）穀贵，下价粜之，贱则还用所籴之物，依价籴贮。
后周文帝创制六官，司仓掌辨九穀之物，以量国用。足，蓄其馀，以待凶荒；不足，则止馀用。用足，则以粟贷人，春颁秋敛。
隋文帝开皇三年，卫州置黎阳仓，洛州置河阳仓，陕州置常平仓，华州置广通仓，转相灌注，漕关东及汾、晋之粟，以给京师。京师置常平监。
五年，工部尚书长孙平奏： 古者三年耕而馀一年之积，九年作而有三年之储，虽水旱为灾，人无菜色，皆由劝导有方，蓄积先备。请令诸州百姓及军人劝课当社，共立义仓，收获之日，随其所得，劝课出粟及麦，於当社造仓窖贮之。即委社司，执帐检校，每年收积，勿使损败。若时或不熟，当社有饥馑者，即以此穀振给。 自是诸州储峙委积。
至十五年，以义仓贮在人閒，多有费损，诏曰： 本置义仓，止防水旱，百姓之徒，不思久计，轻尔费损，於后乏绝。又北境诸州，异於馀处，灵、夏、甘、瓜等十一州，所有义仓杂种，并纳本州。若人有旱俭少粮，先给杂种及远年粟。 
十六年，又诏，秦、渭、河、廓、豳、陇、泾、宁、原、敷、丹、延、绥、银等州社仓，并於当县安置。又诏，社仓准上中下三等税，上户不过一石，中户不过七斗，下户不过四斗。
大唐武德五年，废常平监。八年敕，诸州斗秤，京太府校。
贞观初，尚书左丞戴胄上言曰： 水旱凶灾，前圣之所不免。国无九年储蓄，礼经之所明诫。今丧乱之后，户口凋残，每岁租米，未实仓廪，随即出给，才供当年。若遇凶灾，将何振恤？故隋开皇立制，天下之人，节级输粟，名为社仓。终於文皇，得无饥馑。及大业中，国用不足，并取社仓，以充官费，故至末涂，无以支给。今请自王公以下，爰及众庶，计所垦田稼穑顷亩，每至秋熟，准其见苗，以理劝课，尽令出粟。稻麦之乡，亦同此税。各纳所在，为立义仓。年穀不登，百姓饥馑，当所州县，随便取给。 太宗曰： 既为百姓，先作储贮，官为举掌，以备凶年。非朕所须，横生赋敛，利人之事，深是可嘉。宜下有司，议立条制。 户部尚书韩仲良奏： 王公以下垦田，亩纳二升。其粟麦粳稻之属，各依土地。贮之州县，以备凶年。 制从之。自是天下州县始置义仓，每有饥馑，则开仓振给。
高宗永徽二年九月，颁新格： 义仓据地取税，实是劳烦，宜令率户出粟，上上户五石，馀各有差。 六年，京东西市置常平仓。高宗、武太后数十年閒，义仓不许杂用，其后公私窘迫，贷义仓支用。自中宗神龙之后，天下义仓，费用向尽。
开元二十五年定式： 王公以下，每年户别据所种田，亩别税粟二升，以为义仓。其商贾户若无田及不足者，上上户税五石，上中以下递减各有差。诸出给杂种准粟者，稻穀一斗五升当粟一斗。其折纳糙米者，稻三石折纳糙米一石四斗。
天宝八年，凡天下诸色米都九千六百六万二千二百二十石。
和籴一百一十三万九千五百三十石：
关内（五十万九千三百四十七石），
河东（十一万二百二十九石），
河西（三十七万一千七百五十石），
陇右（十四万八千二百四石。）
诸色仓粮总千二百六十五万六千六百二十石：
北仓（六百六十一万六千八百四十石），
太仓（七万一千二百七十石），
含嘉仓（五百八十三万三千四百石），
太原仓（二万八千一百四十石），
永丰仓（八万三千七百二十石），
龙门仓（二万三千二百五十石。）
正仓总四千二百一十二万六千一百八十四石：
关内道（百八十二万一千五百一十六石），
河北道（百八十二万一千五百一十六石），
河东道（三千五十八万九千百八十石），
河西道（七十万二千六十五石），
陇右道（三十七万二千七百八十石），
剑南道（二十二万三千九百四十石），
河南道（五百八十二万五千四百一十四石），
淮南道（六十八万八千二百五十二石），
江南道（九十七万八千八百二十五石），
山南道（十四万三千八百八十二石。）
义仓总六千三百一十七万七千六百六十石：
关内道（五百九十四万六千二百一十二石），
河北道（千七百五十四万四千六百石），
河东道（七百三十万九千六百一十石，）
河西道（三十八万八千四百三石），
陇右道（三十万三十四石），
剑南道（百七十九万七千二百二十八石），
河南道（千五百四十二万九千七百六十三石），
淮南道（四百八十四万八百七十二石），
江南道（六百七十三万九千二百七十石），
山南道（二百八十七万一千六百六十八石。）
常平仓总四百六十万二千二百二十石：
关内道（三十七万五千五百七十石），
河北道（百六十六万三千七百七十八石），
河东道（五十三万五千三百八十六石），
河西道（三万一千九十石），
陇右道（四万二千八百五十石），
剑南道（七万七百四十石），
河南道（一百二十一万二千四百六十四石），
淮南道（八万一千一百五十二石），
山南道（四万九千一百九十石），
江南道（阙。）
论曰：昔我国家之全盛也，约计岁之恒赋，钱穀布帛五千馀万，（其数具食货赋税篇下。）经费之外，常积羡馀。遇百姓不足，而每有蠲恤。自天宝之始，边境多功，宠锡既崇，给用殊广，出纳之职，支计屡空。於是言利之臣继进，而道行矣。割剥为务，岐路多端。每岁所入，增数百万。既而陇右有青海之师，范阳有天门之役，朔方布思之背叛，剑南罗凤之凭陵，或全军不返，或连城而陷。先之以师旅，因之以荐饥，凶逆承隙构兵，两京无藩篱之固，盖是人事，岂唯天时。缅惟高祖、太宗，开国创业，作程垂训，薄赋轻徭，泽及万方，黎人怀惠。是以肃宗中兴之绩，周月而能成之，虽神算睿谋，举无遗策，戎臣介夫，能竭其力，抑亦累圣积仁之所致也。夫德厚则感深，感深则难摇，人心所系，故速戡大难，少康、平王是也。若敛厚则情离，情离则易动，人心已去，故遂为独夫，殷辛、胡亥是也。今甲兵未息，经费尚繁，重则人不堪，轻则用不足，酌古之要，適今之宜，既弊而思变，乃泽流无竭。夫欲人之安也，在於薄敛，敛之薄也，在於节用。若用之不节，宁敛之欲薄，其可得乎？先在省不急之费，定经用之数，使下之人，知上有忧恤之心，取非获已，自然乐其输矣。古之取於人也，唯食土之毛，谓什一而税；役人之力，谓一岁三日。未有直敛人之财，而得其无怨，况取之不薄，令之不均乎！自燧人氏逮於三王，皆通轻重之法，以制国用，以抑兼并，致财足而食丰，人安而政洽，诚为邦之所急，理道之所先，岂常才之士而能达也。民者，瞑也，可使由之，不可使因之。审其众寡，量其优劣，饶赡之道，自有其术。历观制作之者，固非易遇其人。周之兴也得太公，齐之霸也得管仲，魏之富也得李悝，秦之强也得商鞅，后周有苏绰，隋氏有高颎。此六贤者，上以成王业，兴霸图，次以富国强兵，立事可法。其汉代桑弘羊、耿寿昌之辈，皆起自贾竖，虽本於求利，犹事有成绩。自兹以降，虽无代无人，其馀经邦正俗，兴利除害，怀济时之略，韫致理之机者，盖不可多见矣。农者，有国之本也。先使各安其业，是以随其受田，税其所植。焉可徵求货币，舍其所有而责其所无者哉！天下农人，皆当粜鬻，豪商富室，乘急贱收，旋致罄竭，更仍贵籴，往复受弊，无有已时，欲其安业，不可得也。故晁错曰： 欲民务农，在於贵粟，贵粟之道，在於使民以粟为赏罚。如此农民有钱，粟有所洩。 谓官以法收取之也。诚如是，则天下之田尽辟，天下之仓尽盈。然后行其轨数，度其轻重，化以王道，扇之和风，率循礼义之方，皆登仁寿之域，斯不以难矣。在昔尧汤，水旱作沴，而人无捐瘠，以国有储蓄。若赋敛之数重，黎庶之力竭，而公府之积，无经岁之用，不幸有一二千里水旱虫霜，或一方兴师动众，废於艺殖，宁免赋阙而用乏，人流而国危者哉！
