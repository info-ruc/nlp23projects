<strong>选举六</strong>
杂议论下
礼部员外郎沈既济议曰：
计近代以来，爵禄失之者久矣，其失非他，在四太而已。何者？入仕之门太多，代胄之家太优，禄利之资太厚，督责之令太薄。请徵古制以明之。
管子曰： 夫利出一孔者，其国无敌；出二孔者，其兵不屈；出三孔者，不可以加兵；出四孔者，其国必亡。先王知其然，故塞人之养，隘其利途。 使人无游事而一其业也。而近代以来，禄利所出数十百孔，故人多歧心，疏泻漏失而不可辖也。夫入仕者多，则农工益少，农工少则物不足，物不足则国贫。是以言入仕之门太多。
礼曰： 天子之元子，士也。天下无生而贵者。 则虽储贰之尊，与士伍同。故汉王良以大司徒免归兰陵，后光武巡幸，始复其子孙邑中徭役，丞相之子不得蠲户课。而近代以来，九品之家皆不征，其高荫子弟，重承恩奖，皆端居役物，坐食百姓，其何以堪之！是以言代胄之家太优。
先王制士，所以理物也；置禄，所以代耕也。农工商有经营作役之劳，而士有勤人致理之忧。虽风猷道义，士伍为贵；其苦乐利害，与农工商等不甚相远也。后代之士，乃撞钟鼓，树台榭，以极其欢；而农工鞭臀背，役筋力，以奉其养。得仕者如昇仙，不仕者如沈泉。欢娱忧苦，若天地之相远也。夫上之奉养也厚，则下之徵敛也重。养厚则上觊其欲，敛重则下无其聊。故非类之人，或没死以趣上，构奸以入官，非唯求利，亦以避害也。是以言禄利之资太厚。
语曰： 陈力就列，不能者止。 昔李膺、周举为刺史，守令畏惮，睹风投印绶者四十馀城。夫岂不怀禄而安荣哉？顾汉法之不可偷也。自隋变选法，则虽甚愚之人，蠕蠕然，第能乘一劳，结一课，获入选叙，则循资授职，族行之官，随列拜揖，藏俸积禄，四周而罢；因缘侵渔，抑复有焉。其罢之日，必妻孥华楚，仆马肥腯，而偃仰乎士林之间。及限又选，终而复始，非为巨害，至死不黜。故里语谓 人之为官若死然，未有不了而倒还 者。为官如此易，享禄如此厚，上法如此宽，下敛如此重，则人孰不违其害以就其利者乎！是以言督责之令太薄。
既济以为当轻其禄利，重其督责，使不才之人，虽虚座设位，置印绶於旁，揖让而进授之，不敢受。宽其征徭，安其田里，使农商百工各乐其业，虽以官诱之，而莫肯易。如此，则规求之志不禁而息，多士之门不扃而闭。若上不急其令，下不宽其徭，而欲以法术遮列，禁人奸冒，此犹坯土以壅横流也，势必不止。
夫古今选用之法，九流常叙，有三科而已，曰：德也，才也，劳也。而今选曹，皆不及焉。何以言之？且吏部之本，存乎甲令，虽曰度德居官，量才授职，计劳升秩，其文具矣，然考校之法，皆在书判簿历、言词俯仰之间，侍郎非通神，不可得而知之。则安行徐言，非德也；丽藻芳翰，非才也；累资积考，非劳也。苟执此不失，犹乖得人，况众流茫茫，耳目有不足者乎！盖非鉴之不明，非择之不精，法使然也。先朝数人以下言之详矣，是以文皇帝病其失而将革焉。夫物盈则亏，法久终弊，虽文武之道，亦与时弛张，五帝三王之所以不相沿也。是以王者观变以制法，察时而立政。按前代选用，皆州府察举，及年代久远，讹失滋深。至於齐、隋，不胜其弊，凡所置署，多由请讬。故当时议者以为，与其率私，不若自举；与其外滥，不若内收。是以罢州府之权而归於吏部。此矫时惩弊之权法，非经国不刊之常典。
今吏部之法蹙矣，复宜扫而更之，无容循默，坐守刓弊。伏以为当今选举，人未土著，不必本於乡闾；鉴不独明，不可专於吏部。谨按详度古制，折量今宜，谓五品以上及群司长官，俾宰臣进叙，吏部、兵部得参议焉；其六品以下，或僚佐之属，许州府辟用。则铨择之任，悉委於四方；结奏之成，咸归於二部。必先择牧守，然后授其权：高者先署而后闻，卑者听版而不命。其牧守、将帅或选用非公，则吏部、兵部得察而举之。圣主明目达聪，逖听悬视，罪其私冒不慎举者，小加谴黜，大正刑典，责成授任，谁敢不勉。夫如是，则接名伪命之徒，菲才薄行之人，贪叨贿货，懦弱奸宄，下诏之日，随声而废。通计大数，十除八九，则人少而员宽，事详而官审，贤者不奖而自进，不肖者不抑而自退。除隋权道，复古美制，则众才咸得，而天下幸甚。
或曰： 当开元、天宝中，不易吏部之法，而天下砥平，何必外辟，方臻於理？ 既济以为不然。夫选举者，经邦之一端，虽制之有美恶，而行之由法令。是以州郡察举，在两汉则理，在魏、齐则乱；吏部选集，在神龙则紊，在开元、天宝则理。当其时，久承升平，御以法术，庆赏不轶，威刑必齐，由是而理，匪关吏部而臻此也。向以此时用辟召之法，则其理不益久乎！夫议事以制不以权，当徵其本末，计其遐迩，岂时得时失之可言耶！
或曰： 帝王之都，必浩穰辐辏，士物繁合，然后称其大。若权散郡国，远人不至，则京邑索矣，如之何？ 又甚不然。自古至隋，数百千年，选举之任，皆分郡国。当汉文、景、武帝之时，京师庶富，百廛九市，人不得顾，车不得旋，侈溢之盛，亦云极矣，岂待举选之士为其助哉！又夫人有定土，土无賸人，浮冗者多，则地著者少。自隋罢外选，招天下之人聚於京师，春还秋往，鸟聚云合，穷关中地力之产，奉四方游食之资，是以筋力尽於漕运，薪粒方於桂玉，是由斯人索我京邑，而谓谁索乎？且权分州郡，所在辟举，则四方之人无有遐心，端居尊业，而禄自及；禄苟未及，业常不废。若仕进外绝，要攒乎京，惜时怀禄，孰肯安堵。必货鬻田产，竭家赢粮，糜费道路，交驰往复，是驱地著而为浮冗者也！夫京师之冗，孰与四方之实；一都之繁，孰与万国之殷。况王者当繁其天下，岂廛闬之中校其众寡哉！
或曰： 仕门久开，入者已众。若革其法，则旧名常调，不足以致身，使中才之人，进无所容，退无所习，其将安归乎？ 既济以为，人系贤愚，业隋崇替，管库之贤既可以入仕，则士之不肖宁愧乎出流？从古以然，非一代也。故传云： 三后之姓，於今为庶。 今士流既广，不可以强废，但键其旧门，不使新入；峻其宦途，不使滥登。十数年閒，新者不来，而旧者耗矣，待其人少，然后省官。夫人之才分，各有馀裕，自为情欲所汨，而未尝尽焉，引之则长，萦之则短，在勉而已。故凡士族，皆禀父兄之训，根聪明之性，盖以依倚官绪，无湮沦垫溺之虞，故循常不修，名义罕立，此教使然也。若惟善是举，不才决弃，前见爵禄，后临涂泥，人怀愤激，孰不腾进。则中品之人，悉为长材，虽曰慎选，舍之何適。
○选举杂议凡七条
一、或曰： 按国家甲令，凡贡举人，本求才德，不选文词，故律曰： 诸贡举人非其人者，徒。 注云： 谓德行乖僻者也。 居州郡则廉使昇闻，在朝廷则以时黜陟，用兹惩劝，足为致理。有司因循，不修厥职，浸以讹谬，使其陵颓。今但修旧令，举旧政，则人服矣，焉用改作？ 答曰： 州郡以德行贡士，礼闱以文词拣才，试官以帖问求学，铨曹以书判择吏，俱存甲令，何令宜修？且惟德无形，惟才不器，搏之弗得，聆之弗闻，非在所知，焉能辨用？今礼部、吏部一以文词贯之，则人斯远矣。使臣廉举，但得其善恶之尤者耳，每道累岁，罕获一人。至如循常谆谆，蚩騃愚鄙者；或身甚廉谨，政为人蔽者；或善为奸滥，祕不彰闻者：一州数十人，曷尝闻焉？若铨不委外，任不责成，不疏其源，以导其流，而以文字选士，循资授职，虽口诵律令，拳操斧钺，以临其人，无益也。非改之不可。 
二、或曰： 昔后汉贡士，诸生试经学，文吏试笺奏。则举人试文，乃前王典故，而子独非於今，何也？ 答曰： 汉代所贡，乃王官耳。凡汉郡国每岁贡士，皆拜为郎，分居三署，储才待诏，无有常职，故初至必试其艺业，而观其能否。至於郡国僚吏，皆府主所署，版檄召用，至而授职，何尝宾贡，亦不试练。其遐州陋邑，一掾一尉，或津官戍吏，皆登铨上省，受试而去者，自隋而然，非旧典也。 
三、或曰： 若使外州辟召，必是牧守亲故，或权势嘱讬，或旁邻交质，多非实才，奈其滥何？ 答曰： 诚有之也。然其滥孰与吏部多？请较其优劣。且州牧郡守，古称共理，政能有美恶之迹，法令有殿最之科，分忧责成，谁敢滥举。设如年多人怠，法久弊生，天网恢疏，容其奸谬，举亲举旧，有嘱有情，十分其人，五极其滥，犹有一半，尚全公道。如吏部者，十无一焉。请试言之：凡在铨衡，唯徵书判，至於补授，衹校官资，善书判者何必吏能？美资历者宁妨贪戾？假使官资尽惬，刀笔皆精，此为吏曹至公之选，则补授之际，官材匪详。或性善缉人，则职当主辨；或才堪理剧，则官授散员。或时有相当，亦幸中耳，非吏曹素得而知也。有文无赖者，计日可升；有用无文者，终身不进。况其书判，多是假手，或他人替入，或旁坐代为，或临事解衣，或宿期定估，才优者一兼四五，自制者十不二三。况造伪作奸、冒名接脚，又在其外。令史受赂，虽积谬而谁尤？选人无资，虽正名而犹剥。又闻昔时公卿子弟亲戚，随位高低，各有分数，或得一人、二人、三人、四人不在放限者，礼部明经等亦然，俗谓之 省例 ，斯非滥欤？若等为滥，此百而多者也。 
四、或曰： 吏部有滥，止由一门；州郡有滥，其门多矣。若等为滥，岂若杜众门而归一门乎？ 答曰： 州郡有滥，虽多门，易改也；吏部有滥，虽一门，不可改也。何者？凡今选法，皆择才於吏部，述职於州郡。若才职不称，紊乱无任，责於刺史，则曰： 官命出於吏曹，不敢废也。 责於侍郎，则曰： 量书判资，考而授之，不保其往也。 责於令史，则曰： 按由历出入而行之，不知其他也。 黎庶从弊，谁任其咎？若牧守自用，则罪将焉逃。必州郡之滥，独换一刺史则革矣；如吏部之滥，虽更其侍郎，无益也。盖九流浩浩，不可得知，法使之然，非主司之过。故云门虽多而易改，门虽一而不可改者，以此。 
五、或曰： 今人多情，故吾恐许其选吏，必纲纪紊失，不如今日之有伦也。 答曰： 不假古义，请徵目前以明之。今诸道节度、都团练、观察、租庸等使，自判官、副将以下，皆使自铨择，纵其閒或有情故，大举其例，十犹七全。则辟吏之法见行於今，但未及於州县耳。利害之理，较然可观，何纪之失，何纲之紊？乡令诸使僚佐，尽授於选曹，则安获镇方隅之重，理财赋之殷也。 
六、或曰： 顷年尝见州县有摄官，皆是牧守所自署置，政多苟且，不议久长，才始到官，已营生计，迎新送故，劳弊极矣。今令州郡召辟，则其弊亦尔，奈何？ 答曰： 国家职员，皆禀朝命，摄官承乏，苟济一时，不日不月，必乎停省，人虽流而责不及，绩虽著而官不成，便身而行，不苟何待？若职无移夺，命自州邦，所摄之官，便为已任，上酬知己，下利班荣，争谒智力，人谁不尽？今常调之人，远授一职，已数千里赴集，又数千里之官，挈携妻孥，复往劳苦，必一周而在路，料閒岁而停官，成名非知己之恩，后任可计考而得，此之不苟，而谁为苟！ 
七、或曰： 今四方诸侯，或有未朝觐者。若天下士人既无常调，久不得禄，人皆怨嗟，必相率去我，入於他境，则如之何？ 答曰： 善哉问乎！夫辟举法行，则搜罗毕尽，自中人以上，皆有位矣。此禄之不及者，皆下劣无任之人，复何足惜！当今天下凋弊之本，实为士人太多。何者？凡士人之家，皆不耕而食，不织而衣，使下奉其上不足故也。大率一家有养百口者，有养十口者，多少通计，一家不减二十人，万家约有二十万口。今有才者既为我用，愚劣者尽归他人，有万家归之，内则二十万人随之，食其黍粟，衣其缣帛，享其禄廪，役其人庶。我收其贤，彼得其愚；我减浮食之口二十万，彼加浮食之人二十万：则我弊益减，而彼人益困。自古兴邦制敌之术，莫出於是。唯惧去我之不速也，夫何患焉！ 
○请改革选举事条
内外文武官五品以上。（应非选司注拟者。）右请宰相总其进叙，吏部、兵部得参议可否。
吏部尚书、侍郎。右请掌议文官五品以上、除拜六品以下，攒奏兼察举选用之不公者。（诸京司长官及观察使、刺史举用僚佐，有才职不称，背公任私者，得察举弹奏。非选用滥失，不得举。）凡有所察，郎中刺举，员外郎判成，侍郎、尚书署之，而后行。（诸官长若犯他过，使司自当弹奏，即非吏部所察。故云非选用滥失，不得举。）馀所掌准旧。若官长选用滥失有闻，而吏部不举，请委御史台弹之。御史台不举，即左右丞弹之。（按六典，御史有纠不当者，即左右丞得弹奏。）
兵部尚书、侍郎。右请掌议武官五品以上、除拜六品以下，攒奏兼察举选用之不公者。（诸军卫长官及节度、都团练使举用将校，才职不称，背公任私者，得察举弹奏。非选用滥失，不得举。）凡有所察举及台省纠弹，如吏部之法。馀所掌准旧。
礼部每年贡举人。右并请停废。有别须经艺之士，请於国子监六学中铨择。（国子学、太学、四门学、律学、书学、算学。）
兵部举选。右请停废。（昔隋置折冲府，分镇天下，所以散兵。及武太后，昇平置武举，恐人之忘战。则武官、武选，本末可徵。今内外邦畿，皆有师旅；偏裨将校，所在至多。诚宜设法减除，岂复张门诱入。况若此辈，又非骁雄，徒称武官，不足守御，虽习弓矢，不堪战斗，而坐享禄俸，规逃王徭。今请悉停，以绝奸利。）
京官六品以下。（应合选司注拟者。）右请各委本司长官自选用，初补称摄，然后申吏部、兵部，吏部、兵部奏成，乃下敕牒，并符告於本司，是为正官。考从奏成日计。凡摄官，俸禄各给半。
州府佐官。（别驾、少尹、五府司马、赤令，不在此例。）右自长史以下，至县丞、县尉，（诸州长史、司马，或虽是五品以上官，亦同六品官法。）请各委州府长官自选用，不限土、客。其申报正、摄之制，与京官六品以下同。其边远羁縻等州，请兼委本道观察使，共铨择补授。
上州省事、市令，中州参军、博士，下州判司，（录事参军不在此例。）中下县丞以下及关、津、镇戍官等。右请本任刺史补授讫，申吏部、兵部，吏部、兵部给牒，然后成官，并不用闻奏。其员数不得逾旧制。虽吏部未报，并全给禄俸。若承省牒，在任与正同，去任后不得称其官。若州司以劳效未著而不申者，请不限年月并听之。
州县。右请准旧令，州为三等，（上、中、下。）县为五等，（赤、畿、上、中、下。）其馀紧、望、雄、辅之名请废。（夫等级繁多，则仕进淹滞，使其周历，即务速迁，官非久安，政亦苟且。请减众级，以惩侥心，则官达可期，群才无壅。）
六品以下官资历。右并请以五周为满，（唐虞迁官，必以九载。魏晋以后，皆经六周。国家因隋为四，近又减削为三。考今三、四则太少，六、九则太多，请限五周，庶为折中。）其迁转资历，请约修旧制。（修旧制，谓迁转资次也。但以一官亦满，即任召用，并无选数。）若才行理绩有尤异者，请听超迁。每长官代换，其旧僚属若有负犯及不称职者，请任便替；若无负犯，皆待考满，未满者不得替。
诸道使管内之人及州县官属，有政理尤异，识略宏通，行业精修，艺能超绝及怀才未达，隐德丘园，或堪充内官，不称州县者；（并申送吏部。）将校偏裨有兵谋武艺，或堪充宿卫，或可为统帅者。右请不限少多，各令长官具述才行谋略，举送朝廷，皆申上。吏部、兵部各设官署以处之，审量才能，铨第高下，每官职有阙及别须任使，则随才擢用。（如汉光禄勋领三署郎。）称举者，举主加阶进爵；得贤俊者，迁其官。（若自用僚属，虽得贤不赏。）
○禁约杂条
一、诸使及诸司州府长官举用僚属，请明书事迹、德行、才能、请授某官某职，皆先申吏部、兵部，（若诸使奏官兼带职掌者，即以职掌分其文武，不计本官。带州县职，即申吏部；带军职，即申兵部。）吏部、兵部謄其词而奏，（云得某使、某曹司、某州府状称。）以元状人入，按每使、每司、每州，各为一簿。
一、所举官吏在任日，有行迹乖谬，不如举状及犯罪至徒以上者，请兼坐举主，（其所犯人，自依常法本条处分。）一人夺禄一年，（诸使无禄者，准三品官以料钱折纳，依时估计。）二人夺赐，（无赐者贬其色，降紫从绯，降绯从绿，降绿从碧。）三人夺阶及爵，（有爵无阶、有阶无爵者，加夺赐及勋。）四人解见任职事官，（已上任者，并追解之。）五人贬官，（节度、观察使降为刺史，刺史降为上佐，皆以边州。）六人除名。（虽六人以上，罪止除名。）有犯赃罪至流以上者，倍论之。（倍，谓一人从二人之法，二人从四人之法，三人从六人之法。罪止三人。）若举用后，续知过谬，具状申述及自按劾者，请勿论。（此谓所知不审，举用失误者。）
一、所举官有因奸纳赂而举者，有亲故非才而举者，有容受嘱讬而举者，有明知不善而故举者。有犯一科，请皆以罔上论，不在官赎限。嘱讬举者，两俱为首，规求者为从。
评曰：
夫人生有欲，无君乃乱。君不独理，故建庶官。昔在唐、虞，皆访於众，则舜举八元、八凯，四岳之举夔龙、稷、契，此盖用人之大略也。降及三代，择於乡庠，然后授任，其制渐备。秦汉之道，虽不师古，闾塾所推，犹本乎行。而郡国佐吏，并自奖擢，备尝试效，乃登王朝；内官有僚属者，亦得徵求俊彦。暨於东汉，初置选职，推择之制，尚习前规，左雄议以限年，其时不敢谬举，所以二汉号为多士。魏晋设九品，置中正，盖论阀阅，罕考行能，选曹之任，益为崇重。州郡之刺史、太守，内官之卿、尹、大夫，咸吏部所署，而辟召及乡里之举，旧式不替。永嘉之后，天下幅裂，三百馀祀，方遂混同，中閒各承正号，凡有九姓，大抵不变魏晋之法，皆乱多理少，谅无足可称。夫文质相矫，有如循环，教化所由，兴衰是系。自魏三主俱好属文，晋、宋、齐、梁风流弥扇，体非典雅，词尚绮丽，浇讹之弊，极於有隋。且三代以来，宪章可举，唯称汉室；继汉之盛，莫若我唐。惜乎当创业之初，承文弊之极，可谓遇其时矣，群公不议救弊以质，而乃因习尚文，风教未淳，虑由於此。
缅徵往昔，论选举者，无代无之，或云 官繁人困，要省吏员 ，或云 等级太多，患在速进 ，或云 守宰之职，所择殊轻 ，或云 以言取人，不如求行 ：是皆能知其失，而莫究所失之由。何者？按秦法，唯农与战始得入官。汉有孝悌、力田、贤良、方正之科，乃时令徵辟；而常岁郡国率二十万口贡止一人，约计当时推荐，天下才过百数，则考精择审，必获器能。自兹厥后，转益烦广。我开元、天宝之中，一岁贡举，凡有数千；而门资、武功、艺术、胥吏，众名杂目，百户千途，入为仕者，又不可胜纪，比於汉代，且增数十百倍。安得不重设吏职，多置等级，递立选限以抑之乎？常情进趋，共慕荣达，升高自下，由迩陟遐，固宜骤历方至，何暇淹留著绩。秦氏列郡四十，两汉郡国百馀，太守入作公卿，郎官出宰县邑，便宜从事，阙略其文，无所可否，责以成效，寄委斯重，酬奖亦崇。今之剖符三百五十，郡县差降，复为八九，邑之俊乂，不得有之；事之利病，不得专之。八使十连，举动咨禀，地卑礼薄，势下任轻，诚曰徒劳难阶，超擢容易而授，理固然也。
始后魏崔亮为吏部尚书，无问贤愚，以停解日月为断，时沉滞者皆称其能，魏之失才，实从亮始。洎隋文帝，素非学术，盗有天下，不欲权分，罢州郡之辟，废乡里之举，内外一命，悉归吏曹；才厕班列，皆由执政。则执政参吏部之职，吏部总州郡之权，罔徵体国推诚、代天理物之本意，是故铨综失叙，受任多滥。岂有万里封域，九流丛凑，抡才授职，仰成吏曹，以俄顷之周旋，定才行之优劣，求无其失，不亦谬欤！尔后有司尊贤之道，先於文华；辨论之方，择於书判。靡然趋尚，其流猥杂。所以阅经号为 倒拔 ，徵词同乎射覆，置 循资 之格，立选数之制，压例示其定限，平配绝其逾涯，或糊名考覈，或十铨分掌。苟济其末，不澄其源，则吏部专总，是作程之弊者；文词取士，是审才之末者；书判，又文词之末也。
凡为国之本，资乎人甿；人之利害，系乎官政。欲求其理，在久其任；欲久其任，在少等级；欲少等级，在精选择；欲精选择，在减名目。俾士寡而农工商众，始可以省吏员，始可以安黎庶矣。诚宜斟酌理乱，详览古今，推仗至公，矫正前失，或许辟召，或令荐延，举有否臧，论其诛赏，课绩以考之，升黜以励之，拯斯刓弊，其效甚速，实为大政，可不务乎！
