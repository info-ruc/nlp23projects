<strong>选举二</strong>
历代制中（魏晋东晋宋齐梁陈后魏北齐后周隋）
魏文帝为魏王时，三方鼎立，士流播迁，四人错杂，详覈无所。延康元年，吏部尚书陈群以天朝选用不尽人才，乃立 九品官人之法 ，州郡皆置中正，以定其选，择州郡之贤有识鉴者为之，区别人物，第其高下。又制：郡口十万以上，岁察一人，其有秀异，不拘户口。（初，曹公时，魏府初建，以毛玠、崔琰为东曹掾史，铨衡人物，选用先尚勤俭。於是天下士人皆砥砺名节，务从约损。和洽言於公曰： 天下大器，在位与人，不可以一节检也。俭素过中，自以处身则可，以此格物，所失或多。今朝廷之仪，吏有著新衣、乘好车者，不谓之廉洁。至令士大夫故污辱其衣，藏其舆服，朝府大吏或自挈壶飧，以入官寺。夫立教观俗，贵处中庸，为可继也。今崇一概难堪之行，以检殊涂，勉而为之，必有疲瘁。古之大教，务在通人情而已。凡激诡之行，则容伪矣。 ）其武官之选，俾护军主之。黄初三年，始除旧汉限年之制，令郡国贡举，勿拘老幼，儒通经术，吏达文法，到皆试用。
自明帝太和之后，俗用浮靡，递相标目，而夏侯、诸葛、何、邓之俦，有四聪八达之称，帝深所嫉之。於是，恶士大夫之有名声者，或禁锢废黜以惩之。吏部尚书卢毓奏曰： 古者敷奏以言，明试以功。今考绩之法久废，而毁称相进退，故真伪混杂也。 帝遂诏散骑常侍刘劭作都官考课之法，以考覈百官。（具考绩篇。）
齐王嘉平初，曹爽既诛，司马宣王秉政，详求理本。中护军夏侯玄言曰： 夫官才用人，国之柄也。故铨衡专於台阁，上之分也；孝行考乎闾巷，优劣任之乡人，下之叙也。夫欲清教审选，在明其分叙，不使相涉而已。今令中正但考行伦辈，辈当行均，斯可官矣。行有大小，比有高下，则所任之次亦涣然别矣。奚必使中正干铨衡之机於下，而执机柄者有所委仗於上，上下交侵，以生纷错哉？且众职之属，各有官长，但使官长各以其属能否献之；台阁则据官长能否之第，参以乡闾德行之次，拟其伦比，勿使偏颇；中正则唯考行迹，别其高下，审定辈类，勿使升降，而总之於台阁。官长所第，中正辈拟，比随次率而用之。如其不称，责负在外。则内外相参，得失有所，庶可静风俗而审官才矣。 兼请除重设之官，定服制之等。宣王辞不能改，请俟於他贤。（按，九品之制，初因后汉建安中天下兵兴，衣冠士族多离本土，欲徵源流，虑难委悉，魏氏革命，州郡县俱置大小中正，各取本处人任诸府公卿及台省郎吏有德充才盛者为之，区别所管人物，定为九等。其有言行修著，则升进之，或以五升四，以六升五；傥或道义亏阙，则降下之，或自五退六，自六退七矣。是以吏部不能审定覈天下人才士庶，故委中正铨第等级，凭之授受，谓免乖失及法弊也。唯能知其阀阅，非复辨其贤愚，所以刘毅云： 下品无高门，上品无寒士。 南朝至於梁、陈，北朝至於周、隋，选举之法，虽互相损益，而九品及中正至开皇中方罢。讨其根本，陈寿魏志言之太略，故详辩之也。蜀先主既没，诸葛孔明秉政，惩恶举善，量材授任，不计资叙。时犍为郡守李严以杨洪为功曹，严未去郡，而洪已为蜀郡守；洪门下书佐何祗有才策，洪未去郡，而祗已为广汉郡守。后李严、廖立皆得罪於亮，或废或徙，闻亮卒，垂泣发疾，以至於死也。）
晋依魏氏九品之制，内官吏部尚书、司徒、左长史，外官州有大中正，郡国有小中正，皆掌选举。若吏部选用，必下中正，徵其人居及父祖官名。
武帝泰始初，又议考课，（具课绩篇。）散骑常侍傅玄、皇甫陶以为政教颓弊，风俗不淳，上疏曰： 臣闻先王之临天下也，明其大教，长其义节，道化崇於上，清议行於下，上下相奉，人怀义心。亡秦荡灭先王之制，以法术相御，而义心亡矣。近者魏武好法术，而天下贵刑名；魏文慕通达，而天下贱守节。其后纲维不摄，而虚无放诞之论盈於朝野，使天下无复清议，而亡秦之病复发於今。陛下圣德，化邻唐、虞，唯未举清远有礼之臣以敦风节，未退虚鄙以惩不恪也。 帝乃使玄草诏进之。
玄奏曰： 臣闻先王分士农工商以经国制事，各一其业，而殊其务。自士以上子弟，则为之立太学以教之，选明师以训之，随才优劣以授用之。农以丰其食，工以足其器，商贾以通其货。故虽天下之大，兆庶之众，而无游人在其閒。汉魏不定其分，百官子弟不修经艺而务交游，未知莅事而坐享天禄，农工之业多废，或逐淫利而离其事，徒系名於太学，然不闻先王之风。今圣政资始，而汉魏之失未改，散官众而学校未设，游手多而亲农者少，工器不尽其宜。臣以为宜亟定其制。前皇甫陶上事，欲令赐拜散官皆课使亲耕，天下享足食之利。禹、稷躬稼，祚崇后代，是以明堂、月令著帝籍之制。伊尹，古之名臣，耕於有莘；晏婴，齐之大夫，避庄公之难，亦耕於海滨。昔者圣帝明王，贤佐俊士，皆尝从事於耕农矣。王人赐官，冗散无事者，不督使学，则当使耕，无缘放之使坐食百姓也。今文武之官既众，而拜赐不在职者又多，加以服役为兵，不得耕稼，当农者之半，南面食禄者参倍於前。使冗散之官为农，而收其租税，家得其实，而天下之穀可以无乏矣。夫家足食，为子则孝，为父则慈，为兄则友，为弟则悌。天下足食，则仁义之教可不令而行也。夫士农工商之分，不可斯须而废。若未能精其防制，计天下文武之官足为副贰者使学，其馀皆归之於农。若百工商贾有长者，亦归之农。务农若此，何有不赡乎！虞书曰： 三载考绩，三考黜陟幽明。 是为九年之后乃有迁叙也。故居官久，则念立慎终之化；不久，则竞为一切之政。六年之限，日月浅近，不周黜陟。陶之所上，义合古制。惟陛下裁之。 武帝甚善之而终不能用。（山涛为吏部尚书十有馀年，每官阙，辄启拟数人。曰： 侍中彭权迁，当选代。按，雍州刺史郭奕，高简有雅量，在兵閒，少不尽下情；处朝廷，足以肃正左右。卫将军王济，才高美茂，后来之冠。此二人，诚顾问之秀。圣意傥惜济主兵者，骁骑将军荀恺，智器明敏，其典宿卫，终不减济。博士祭酒庾纯，强正有学义，亦堪此选。国学初建，王、荀已亡，纯能其事，宜当小留，粗立其制，不审宜尔有当圣旨者不？又尚书令阙，宜得其人。征南大将军祜，体义立正，可以肃整朝廷。 又云： 有疾苦者，大将军虽不整正，须筋力戎马閒，犹宜得健者。征北大将军瓘，贞正静一；中书监勖，达练物事。三人皆人彦，不审有可参举者不？ 皆随帝意所欲然后明奏。而帝之用者，或非举首，众情不察，以涛轻重任意，或谮之於帝，故帝手诏戒涛曰： 夫用人惟才，不遗疏远单贱，天下便化矣。 而涛行之自若，一年之后，众情乃服。涛所奏甄拔人物，各为题目，时称山公启事。又，王戎字濬冲，迁尚书左仆射，领吏部。戎始为甲午制，凡选举皆先理百姓，然后授用。司隶傅咸奏戎曰： 书称 三载考绩，三考黜陟幽明 。今内外群官，居职未周，而戎奏还，既未定其优劣，且送故迎新，相继道路，欺巧由生，伤农害政。戎不仰依尧、舜典谟，而驱扇浮华，亏败风俗，非徒无益，乃有大损。宜免戎官。 戎与贾、郭通亲，竟得不坐。）
於时虽风教颓失而无典制，然时有清议，尚能劝俗。陈寿居丧，使女奴丸药，积年沈废；郤诜笃孝，以假葬违常，降品一等。其为惩劝也如是。
其后，中正任久，爱憎由己，而九品之法渐弊。遂计官资以定品格，天下惟以居位者为贵。尚书仆射刘毅以九品者，始因魏初丧乱，是军中权时之制，非经久之典也，因用土断，复古乡举里选之法，上疏曰： 夫九品有八损，而官才有三难，皆兴替之所由也。人物难知，一也；爱憎难防，二也；情伪难明，三也。今之中正定九品，高下任意，荣辱在手，操人主威福，夺天朝权势，爱恶随心，情伪由己，上品无寒门，下品无势族。公无考校之负，私无告诉之忌。损政之道一也。置州都者，本取州里清议咸所归服，将以镇异同，一言议。不谓一人之身，了一州之才，一人不审，遂为坐废。若然，虽宣尼之圣，莫不有过，则可废，何独责於中人哉？使是非之论横於州里，嫌隙之雠结於大臣。损政之道二也。本立格制，谓人伦有序，若贯鱼成次，才德优劣，伦辈有首尾也。今之中正，坐徇其私，推贵异之器，使在凡品之下；负戴不肖，越在成人之首。损政之道三也。委以一国之重，而无赏罚之防，使得纵横，无所顾惮。诸受枉者，抱怨积久，独不蒙天地无私之德，长壅蔽於邪人之铨。损政之道四也。古先政教，崇乡党之义，故得天下之人退而修本。今一国之士，多者千数，或流徙异邦，或给事殊方，犹不识其面，况能尽其才乎！而中正知与不知，将定品状，必采声於台府，纳毁於流言。任己则有不识之弊，听受则有彼此之偏。所知者以爱憎夺其平，所不知者以人事乱其度。既无乡老纪行之议，又非朝廷考绩之课，遂使为官之人，弃近求远，背本趋末。损政之道五也。凡所以立品设状者，求人才而论功报也。今於限当报，虽职之高，还附卑品，无绩於官，而获高叙，是为抑功实而崇虚名也。损政之道六也。凡官不同事，人不同能。今九品不状才能之所宜，而以九等为例。以品取人，或非才能之所长；以状取人，则为本品之所限。若状得其实，犹品状相妨，况不实者乎？损政之道七也。前九品诏书，善恶必书，以为褒贬。今之九品，所下不彰其罪，所上不列其善，废褒贬之义，任爱憎之断，天下之人焉得不懈於德行而锐於人事乎？损政之道八也。职名中正，实为奸府；事名九品，而有八损。臣以为宜罢中正，除九品，弃魏氏之弊法，立一代之美制。 司空卫瓘又表请除九品，复古乡议里选。
时始平王文学李重复上疏曰： 九品始於丧乱军中之政，诚非经国不刊之法也。且检防转碎，徵形失实，故朝野之论，佥谓驱动风俗，为弊已甚。晋承魏氏凋弊之迹，人物播越，仕无常朝，人无定处，郎吏蓄於军府，豪右聚於都邑，事体駮错，与古不同。谓九品既除，宜先开移徙，听相并就。且明贡举之法，不滥於境外，则冠带之伦将不分而自均，即土断之实行矣。若使人思反本，修之於乡，华竞自息，而礼义日崇矣。 及刘颂为吏部尚书，复建九班之制，令百官在职少迁。时贾、郭专朝，仕者务速进，故皆不行。（孙氏有江东，选曹尚书主选举。吴郡暨艳性峭刻，好清议，为尚书，以郎署混淆，多非其人，艳欲激浊扬清，别其善否，乃覈选三署，皆贬高就下，降损数等。其居位贪婪、志节卑污者，皆以为军吏，置之营府。於是，怨声嚣然，竞言艳用私情，亏公法，艳坐自杀。）
东晋元帝制，扬州岁举二人，诸州各一人。时以天下丧乱，务存慰勉，远方孝、秀，不复策试，到即除署。既经略粗定，乃诏试经，有才不中举者，免其太守。其后孝、秀莫敢应命，有送至京师，皆以疾辞。太兴三年，尚书孔坦议请普延五岁，许其讲习。乃诏孝廉申至七年，而秀才如故。
宋制，丹阳、吴、会稽、吴兴四郡岁举二人，馀郡各一人。凡州秀才、郡孝廉，至皆策试，天子或亲临之。及公卿所举，皆属于吏部，叙才铨用。凡举得失，各有赏罚。失者，其人加禁锢，年月多少，随群议制。（初，废帝荥阳王时，以蔡廓为吏部尚书。录尚书徐羡之谓中书令傅亮曰： 黄门以下悉委蔡，吾徒不复厝怀，自此以上，故宜共参同异。 廓闻之曰： 我不能为徐羡之署纸尾也。 遂辞不拜。选案黄纸，录尚书与吏部尚书连名，故廓云 署纸尾 也。按，宋黄门，第五品也。）
文帝元嘉中，限年三十而仕，郡县以六周而代，刺史或十馀年。
及孝武即位，仕者不复拘老幼，守宰以三周为满。时中军录事参军周朗上疏曰： 今为政者，宜以二十五家选一长，百家置一师。男子十三至十七，皆令学经；十八至二十，皆令习武。训以书记图纬，忠孝仁义之礼，廉让恭勤之则；授以兵经战略，军部舟骑之容，挽强击刺之法。习经者五年有成，而言之司徒；习武者三年能艺，亦升之司马。若七年而经不明，五年而勇不达，即更求其言行，考其事业，必不足取者，虽公卿子弟，长归农亩，终身不得为吏。 兼述农桑生植之本及礼教刑政之端。帝省之，不悦。
左卫将车谢庄以其时搜才路狭，又上表曰： 九服之旷，九流之难，提钧悬衡，委之选部。一人之鉴易限，而天下之才难源。以易限之鉴，照难源之才，使国罔遗授，野无滞器，其可得乎？请普令大臣，各举所知，以付尚书铨用。 不从。帝又不欲重权在下，乃分吏部，置两尚书以散其权。（裴子野曰： 官人之难，先王言之尚矣。居家视其孝友，乡党察其诚信，出入观其志义，忧难取其智谋。烦之以事，以求其理；临之以利，以察其廉。周礼，始於学校，论之州里，告诸六事，而后贡於王庭。其在汉家，尚犹然也。州郡积其功能，然后为五府所辟；五府举其掾属，而升之於朝；三公参其得失，除署，尚书奏之天子。一人之身，所阅者众；一贤之进，其课也详。故能官得其才，鲜有败事。魏晋易是，而所失弘多。夫厚貌深衷，险如谿壑；择言观行，犹惧弗周。况今万品千群，俄折乎一面；庶僚百位，专断於一司。於是嚣风遂行，不可止也。已击毂攘袂，填彼寺台，求者干进，以务必得，加之以谄黩。吏曹按阀阅而选举，不遑访采於乡邑。父诲其子曰： 不索何获。 兄励其弟曰： 努力窥窬。 无廉耻之风，谨愿之操。官邪国败，而不可纪纲。假使龙作纳言，舜居南面，而治致平章，不可必也，况后之官人者哉！孝武虽分曹为两，不能反之於周、汉，朝三暮四，其病愈甚也。 ）
齐尚书都令史骆宰议策秀才格，五问并得为上，四、三为中，二为下，一不合与第。谢超宗议以为： 片辞折狱，寸言挫众，鲁史褒贬，孔论兴替，皆无俟繁而后秉裁。夫表事之深，析理之会，岂必委牍方切理道。非患对不尽问，患以常文弗奇。必使一通峻正，宁劣五通而常；与其俱奇，一亦宜采。 诏从宰议。因习宋代限年之制。然而乡举里选，不覈才德，其所进取，以官婚胄籍为先，遂令甲族以二十登仕，后门以三十试吏，故有增年矫貌，以图进者。其时士人皆厚结姻援，奔驰造请，浸以成俗。
至和帝时，梁武帝为丞相，上表曰： 前代选官，皆立选簿，应在贯鱼，自有铨次，胄籍升降，行能臧否，或素定怀抱，或得之馀论，故得简通宾客，无俟扫门。顷代陵夷，九流乖失，其有勇退忌进、怀质抱真者，选部或以未经朝谒，难於进用；或有晦善藏声、自埋衡荜者，又以名不表著，绝其阶绪。必须书刺投状，然后弹冠，则是驱迫廉捴，奖成浇竞。愚谓自今选曹，宜精隐覈，依旧立簿，使冠屦无爽，名实不违，庶人识涯涘，造请自息。且闻中閒立格，甲族以二十登仕，后门以过立试吏，求之愚怀，抑有未达。何者？设官分职，惟才是务。若限岁登朝，必增年就官，故貌实幼童，籍已逾立。滓秽名教，於斯为甚。 乃施行。
梁初无中正制，年二十有五方得入仕。天监中又制： 凡九流常选，年未三十，不通一经者，不得为官。若有才同甘、颜，勿限年次。 至七年，州置州重，郡置郡宗，乡置乡豪，各一人，专典搜荐，无复膏粱寒素之隔。普通七年，诏凡州岁举二人，大郡一人。敬帝太平二年，复令诸卅各置中正，仍旧访选举，皆须中正押上，然后量授，不然则否。
陈依梁制，凡年未三十，不得入仕。唯经学生策试得第，诸州迎主簿，西曹左奏及尝为挽郎，得未壮而仕。诸郡唯正王为丹阳尹经迎得出身者亦然，庶姓尹则否。有高才、异行、殊勋，别降恩旨叙用者，不在常例。凡选无定时，随阙则补。官有清浊，以为升降，从浊得清，则胜於迁。若有迁授，吏部先为白牒，列数十人名，尚书与参掌者共署奏。敕或可或否。其可者，则下於选曹，量贵贱，别内外，随才补用。以黄纸录名，八座通署，奏可，乃出以付於典名。典名书其名帖鹤头板，脩容整仪，送所授之家。其别发诏除者，即宣付诏局，诏局草奏闻。敕可，黄纸写出门下。门下答诏，请付外施行。又画 可 ，付选司行召。得官者，不必皆待召到。但闻诏出，明日，即入谢后，诣尚书，上省拜受。若拜王公，则临轩。凡拜官，皆在午后。
初，武帝承侯景丧乱之后，纲维颓坏，制度未立，百官无复考校殿最之法，但更年互迁，骤班进秩，法无可称者。后徐陵、孔奂继为吏部尚书，差有其序。
后魏州郡皆有中正掌选举，每以季月，与吏部铨择可否。其秀才对策，第居中上，表叙之。成帝和平三年，诏曰： 今选举之官，多不以次，令班白处后，晚进居先，岂所谓彝伦攸叙者也。诸曹选补，宜各书劳旧才能。 （初，崔浩为冀州大中正，荐冀、定、相、幽、并五州士数十人，各起家为郡守。景穆帝谓浩曰： 先召之人，亦州郡选也，在职已久，勤劳未答。今可先补前召，外任郡县；以新召者代为郎吏。又守令宰人，宜使更事者。 浩固争而遣之。高允闻之，谓东宫博士管恬曰： 崔公其不免乎！苟逞其非，而校胜於上，何以能济。 又李孝伯，赵郡人。父曾，理郑氏礼、左氏春秋，郡三辟功曹不就，门人劝之，曾曰： 功曹之职，虽曰乡选高第，犹是郡吏耳，北面事人，亦何容易。 任郡主簿，到官月馀日，乃叹曰： 梁叔敬有云： 州郡之职，徒劳人耳。 道之不行，身之忧也。 遂还家。又郭祚为吏部尚书，持身洁清，重惜官位，至於铨授，假令得人，必徘徊久之，然后下笔，即云： 此人便以贵矣。 由是事颇为稽滞，当时每招怨讟。然所拔用者，量材称职，时又以此归之。）其后，中正所铨，但在门第，吏部彝伦，仍不才举。至孝文帝，励精求理，内官通班以上，皆自考覈，以为黜陟。（具考绩篇。）宣武帝诏： 庶族子弟，年未十五，不听入仕。 （任城王澄从幸邺宫，除吏部尚书。及幸代，车驾自北巡，留澄铨简旧臣。初，魏自公侯以下，迄於选臣，动有万数，冗散无事。澄品为三等，量其优劣，尽其能否之用，咸无怨者。又，皇甫光兄子玚为吏部郎，性贪婪，鬻卖吏官，皆有定价。）自太和以前，精选中正，德高乡国者充。其边卅小郡，人物单鲜者，则并附他州。其在僻陋者，则阙而不置。当时称为简当，颇谓得人。及宣武、孝明之时，州无大小，必置中正，既不可悉得其人，故或有蕃落庸鄙操铨覈之权，而选叙颓紊。至正始元年冬，乃罢诸郡中正。时有以杂类冒登清流，遂令在位者皆五人相保，无人任据者，夺官还役。
初，孝明嗣位幼冲，灵太后临朝。征西将军、冀州大中正张彝之子仲瑀上封事，事铨别选格，排抑武夫，不使在清品。於是武夫怨怒，声諠道路，乃悬榜於衢，会期屠害。彝父子不以为怀。神龟二年，羽林、虎贲相率千馀人，至尚书省诟詈，求彝长子、尚书郎始均不获，以瓦砾投击台门，声如雷霆，京师慑震，莫敢讨遏。遂聚火就焚其第，拽彝於庭，捶辱恣心，而呼声动京邑。其子叩头流血，为父请命，羽林乃执始均，生投火中，灼为煨烬。仲瑀被创以窜免，彝信宿而死。既而诏斩其尤凶者八人，馀大赦以安之。天下冤痛，闻者惊骇。灵太后於是乃命武官得依资入选。既而官员少而应调者多，选曹无以处之。
及崔亮为吏部尚书，乃奏为格制，官不问愚贤，以停解日月为断，虽复官须此人，停日后者终不得取；庸才下品，年月久者则先擢用。时沉滞者皆称其能。（时亮外甥、司空谘议刘景安书规亮曰： 殷、周以乡塾贡士，两汉由州郡举才，魏晋因循，又置中正。谛观在昔，莫不审举，虽未尽美，足应十收六七。朝廷贡才，止求其文，不取其理；察孝廉惟论章句，不及理道；立中正不考人才行业，空辨姓氏高下。至於取士之途不溥，沙汰之理未精。而舅属当铨衡，宜须改张易调，如之何反为停年格以限之？天下士谁复修厉名行哉！ 亮答书曰： 汝所言乃有深致。吾昨为此格，有由而然。今已为汝所怪，千载之后，谁知我哉！可静念吾言。吾兼正六为吏部郎，三为尚书，铨衡所宜，颇知之矣。但古今不同，时宜须异。何者？昔有中正，品其才第，上之尚书，据状，量人授职，此乃与天下群贤共爵人也。吾谓当尔之时，无滥举矣，而汝犹云 十收六七 。况今日之选，专归尚书，以一人之鉴，照察天下，刘毅所云一吏部、两郎中而欲究鉴人物，何异以管窥天而求其溥哉！今勋人甚多，又羽林入选，武夫崛起，而不解书计，唯可彍弩前驱，指踪捕噬而已。忽令佩组乘轩，求其烹鲜之效，未尝操刀，而使剸割。又武人至多，官员至少，不可周溥。设令十人共一官，犹无官可授，况一人冀一官，何由可不怨哉？吾近面执，不宜使武人入选，请赐其爵，厚其禄。既不见从，是以权立此格，限以停年耳。昔子产铸刑书以救弊，叔向讥之以正法，何异汝以礼法难权宜哉！仲尼云： 德我者春秋，罪我者亦春秋。 吾之此指，其由是也。但令当来君子，知吾意焉。 ）后甄琛、元脩义、城阳王徽相继为吏部尚书，利其便己，踵而行之。自是贤愚同贯，泾渭无别。魏之失才，从亮始也。
及辛雄为尚书右丞，转吏部郎中，上疏曰： 自神龟以来，专以停年为选。士无善恶，岁久先叙；职无剧易，名到授官。执案之吏，以差次日月为功能；铨衡之人，以简得老旧为平直。且庸劣之人，莫不贪鄙。委斗筲以共理之重，讬硕鼠以百里之命，皆货贿是求，肆心纵意。禁制虽烦，不胜其欲。致令徭役不均，发调违谬，聚敛盈门，囚执满道。盖助陛下理天下者，唯在守令，最须简置，以康国道。但郡县选举，由来所轻，贵游俊才，莫肯居此。宜改其弊，以定官方。请上等郡县为第一清，中等为第二清，下等为第三清。选补之法，妙尽才具，如不可并，后地先才，不得拘以停年，竟无铨革。三载黜陟，有称者补在京名官，如前代故事，不历郡县不得为内职。则人思自勉，上下同心，枉屈可申，强暴自息。 书奏，会帝崩。
及孝庄帝初，诏求德行、文艺、政事强直者，县令、郡守、刺史皆叙其志业，具以表闻。得三人以上，县令、太守、刺史赏一阶；举非其人者，黜一阶。凡官，郡守、县令六年为满，满后六年乃叙。
北齐选举，多沿后魏之制，凡州县皆置中正。其课试之法，中书策秀才，集书策贡士，考功郎中策廉良。天子常服，乘舆出，坐於朝堂中楹，秀孝各以班草对。字有脱误者，呼起立席后；书有滥劣者，饮墨水一升；文理孟浪者，夺席脱容刀。
初，东魏元象中，文襄王高澄秉政，摄吏部尚书，乃革后魏崔亮年劳之制，务求才实。自迁邺以后，掌大选知名者，不过数四。文襄年少高朗，其弊也疏；袁聿脩沈密谨厚，所伤者细；杨遵彦风流辩给，所取失於浮华；唯辛术贞明简实，新旧参举，管库必擢，门阀不遗，衡鉴之美，一人而已。
至孝昭帝皇建二年，诏： 内外执事官从五品以上、三府主簿录事参军、诸王文学、侍御史，廷尉三官、尚书郎中、中书舍人，每在二年之内，各举一人。或夙在朝伦，沈屈未用；或先官后进，今见停散；或白屋之人，巾褐未释。其高才良器，允文允武，理识深长，幹具通济，操履凝峻，学业宏赡，诸如此辈，随取一长，无待兼资，方充举限。表荐之文，指论事实，随能量用，必陈所堪，不得高谈，谬加褒饰。所举之人，止在一职。三周之内，有犯死罪以下、刑年以上，举主准举人之犯，各罚其金；自鞭以下，举主勿论。若未经三载而更馀转，通计后官日月，合满三周。凡所举人，必主事立功，裨益时政，不限年之远近。举主之赏，亦当非次；被举之人，别当擢授。其违限不举，依式罚金。又拥旄作镇，任总百城，分符共理，职司千里，凡其部统，理宜委悉刺史，於所管之内，下郡太守、县令、丞、尉、府佐、录事参军以降，州官州都、主簿以下，但霑在吏职及前为官并白人等，并听表荐。太守则曹掾以下及管内之人，亦听表举。其大州、中州、下州，畿内，上郡、中郡，并三年之内各举一人。其不入品州并自馀郡守，不在举限。 
昔三代以前，天下列国有三卿、五大夫、二十七士。大国三卿，二卿命於天子，一卿命於其君；小国三卿，一卿命於天子，二卿命於其君。公、侯、伯之大夫再命，子、男之大夫一命，其士以下不命，皆国君专之。汉初，王侯国百官皆如汉朝，唯丞相命於天子，其御史大夫以下皆自置。及景帝惩吴、楚之乱，杀其制度，罢御史大夫以下官。至武帝，又诏： 凡王侯吏职秩二千石者，不得擅补。其州郡佐吏，自别驾、长史以下，皆刺史、太守自辟。 历代因而不革。洎北齐武平中，后主失政，多有佞倖，乃赐其卖官，分占州郡，下及乡官，多降中旨，故有敕用州主簿、郡功曹者。自是之后，州郡辟士之权，浸移於朝廷。以故外吏不得精覈，由此起也。
后周以吏部中大夫一人掌选举，吏部下大夫一人以贰之。初霸府时，苏绰为六条诏书，其四曰 擢贤良 。绰深思本始，惩魏、齐之失，罢门资之制。其所察举，颇加精慎。及武帝平齐，广收遗逸，乃诏山东诸州举明经幹理者，上县六人，中县五人，下县四人。至宣帝大成元年，诏州举高才博学者为秀才，郡举经明行脩者为孝廉，上州、上郡岁一人。其刺史僚佐州吏则自署，府官则命於朝廷。
隋文帝开皇七年制，诸州岁贡三人，工商不得入仕。开皇十八年，又诏： 京官五品以上及总管、刺史，并以志行脩谨、清平幹济二科举人。 牛弘为吏部尚书，高构为侍郎，最为称职。当时之制，尚书举其大者，侍郎铨其小者，则六品以下官吏，咸吏部所掌。自是，海内一命以上之官，州郡无复辟署矣。（自后魏末、北齐以来，州郡僚佐已多为吏部所授，至隋一切归在省司。牛弘尝问刘炫曰： 按周礼，士多而府史少，今吏百倍於前，判官减即不济，其故何也？ 炫对曰： 古人委任责成，岁终考其殿最，案不重校，文不繁悉，府史之任，掌要目而已。今之文簿，常虑覆理，锻炼若不密，万里追证百年旧案。故谚云： 老吏抱案死。 今古不同，若此之相悬也。事繁政弊，职此之由。 弘又问： 魏、齐之时，令史从容而已，今则不遑宁舍，其事何由？ 炫对曰： 往者，州唯置纲纪，郡置守、丞，县唯令而已，其所具僚，则长官自辟，受诏赴任，每州不过数十。今则不然，大小之官，悉由吏部，纤介之迹，皆属考功，所以繁也。省官不如省事，省事不如清心，官事不省而欲从容，其可得乎！ 弘甚善其言而不能用之。）
自后周以降，选无清浊。初卢恺摄吏部尚书，与侍郎薛道衡、陆彦师等，甄别物类，颇为清简，而谮愬纷纭，恺及道衡皆除名。（礼部员外郎沈既济曰： 异乎！选法之难行久矣。夫天产万类，美寡而恶众；人分九流，君子孤而小人群。虽消长迭有，而善恶不常，此古今之通理然也。将退不肖而惩其滥，必悬法以示，而俾人知惧；举善以劝，而不仁自远。可以阴骘而潜移之，固难明斥其恶而强挤也。暨艳、张彝皆以不及是而败，悲夫！斯理甚明，盖非英明之君，不可以语焉。故崔、毛当魏武而政举，卢、薛值隋文而身坠。时难，不其然乎？ ）
炀帝始建进士科。又制，百官不得计考增级，其功德行能有昭然者乃擢之。大业三年，始置吏部侍郎一人，分掌尚书职事。时武夫参选，多授文职。大业八年，诏曰： 顷自班朝治人，乃由勋叙，拔之行阵，起自勇夫，蠹政害人，寔由於此。自今以后，诸授勋官者，并不得因授文官职事。 
