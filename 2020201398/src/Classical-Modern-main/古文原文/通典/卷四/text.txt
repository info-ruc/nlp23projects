<strong>食货四</strong>
赋税上（唐殷周秦汉魏晋宋）
古之有天下者，未尝直取之於人。其所以制赋税者，谓公田什之一及工商衡虞之入，税以供郊庙社稷、天子奉养、百官禄食也，赋以给车马甲兵士徒赐予也。言人君唯於田及山泽可以制财贿耳。其工商虽有技巧之作，行贩之利，是皆浮食不敦其本，盖欲抑损之义也。古者，宅不毛有里布，地不耕有屋粟，人无职事出夫家之征。言宅不毛者出一里二十五家之泉，田不耕者出三家之税粟，人虽有閒无职事，犹出夫税家税。夫税者谓田亩之税，家税者谓出士徒车辇给徭役也。盖皆罚其惰，务令归农。是故历代至今，犹计田取租税。古者人君上岁役不过三日，是故历代至今，虽加至二十日，数倍多古制，犹以庸为名。既免其役，日收庸绢三尺，共当六丈，更调二丈，则每丁壮当两匹矣。夫调者，犹存古井田调发兵车名耳，此岂直敛人之财者乎！什一者，天下之正中，多乎则大桀小桀，寡乎则大貊小貊。故什一行而颂声作，二不足而硕鼠兴。古之圣王以义为利，不以利为利，宁积於人，无藏府库，百姓不足，君孰与足。是故钜桥盈而殷丧，成皋溢而秦亡。记曰： 人散则财聚，财散则人聚。 此之谓也。汉武攘四夷，平百越，边用益广，杼轴其空。於是置平籴，立均输，起漕运，兴盐铁，开鬻爵，设榷酤，收算缗，纳杂税，更造钱币，蕃货长财。虽经费获济，而下无聊矣。夫文繁则质衰，末盈则本亏，反散淳朴之风，导成贪叨之行，是以恶其启端也。贤良文学，辩论甚详，然处昇平之代，是古则理高；居多务之时，非今则事阙。一臧一否，故悉存焉。
陶唐制：冀州，厥赋唯上上错。（孔安国曰： 赋谓土地所生，以供天子。上上，第一。错，杂。杂出第二之赋。 ）兖州，厥赋贞，（贞，正也。州第九，赋正与九相当。）厥贡漆、丝，厥篚织文。（地宜漆林，又宜桑蚕。织文，锦绮之属，盛之筐篚而贡。）青州，厥赋中上，（第四。）厥贡盐、絺，海物惟错，（絺，细葛。错，杂，非一种。）岱畎丝、枲、铅、松、怪石，（畎，谷也。怪异好石似玉者。岱山之谷出此五物，皆贡之。）厥篚檿丝。（檿桑蚕丝中琴瑟弦。檿，於敛反。）徐州，厥赋中中，（第五。）厥贡惟土五色，（王者封五色土为社，建诸侯，则各割其方色土与之，使立社。焘以黄土，苴以白茅。茅取其絜，黄取王者覆四方。）泗滨浮磬，淮夷蠙珠暨鱼，（泗水涯水中见石，可以为磬。蠙珠，珠名，淮夷二水出蠙珠及美鱼。）厥篚玄纤缟。（玄，黑缯。缟，白缯。纤，细也。纤在中，明二物皆细。）扬州，厥赋下上上错，（赋第七，杂出第六。）厥贡惟金三品，（金、银、铜。）瑶琨筱簜，（瑶琨皆美玉。筱，竹箭。簜，大竹。）齿革羽毛惟木，（齿，象牙。革，犀皮。羽，鸟羽。毛，旄牛尾。木，楩梓豫章。）厥篚织贝，（织，细纻。贝，水物。）厥包橘柚锡贡。（小曰橘，大曰柚，其所包裹而致者。锡命乃贡，言不常。）荆州，厥赋上下，（第三。）厥贡羽、毛、齿、革，惟金三品，杶、榦、栝、柏，（榦，柘也。柏叶松身曰栝。）砺、砥、砮、丹，（砥细於砺，皆磨石也。砮，石中矢镞。丹，朱类。）惟箘、簵、楛，三邦底贡厥名，（箘、簵，美竹。楛，中矢榦。三物皆出云梦之泽。近泽三国常致贡之，其名天下称善。）包（橘柚。）〈匚斩〉菁、茅，（匦，匣也。菁以为菹，茅以缩酒。）厥篚玄纁、玑、组，（此州染玄纁色善，故贡之。玑，珠类。组，绶类。）九江纳锡大龟。（尺二寸曰大龟，出九江水中。龟不常用，锡命而纳之。）豫州，厥赋错上中，（赋第二，又杂出第一。）厥贡漆、枲、絺、纻，厥篚纤纊，（纊，细绵。）锡贡磬错。（治玉石曰错，治磬错。）梁州，厥赋下中三错，（赋第八，杂出第七第九，三等也。）厥贡璆、铁、银、镂、砮、磬，（璆，玉名。镂，刚铁也。）熊、罴、狐、貍织皮。（贡四兽之皮，织金罽。）雍州，厥赋中下，（第六。）厥贡惟球、琳、琅玕。（球、琳皆玉名。琅玕，石似珠。）禹定九州，量远近制五服，任土作贡，分田定税，十一而赋，万国以康。故天子之国内五百里甸服：（为天子服理田。）百里赋纳总，（禾稿曰总，供饲马。）二百里纳铚，（所铚刈谓禾穗。）三百里纳秸服，（秸，稿也。服稿役。）四百里粟，五百里米。（所纳精者少，粗者多。）其外五百里曰侯服：（侯，候也。斥候而服事。）百里采，（供王事，不主一。）二百里男邦，（男，任也。）三百里诸侯。（同为王者斥候。）又其外五百里曰绥服：（服王者政教。）三百里揆文教，（度王者文教而行之。）二百里奋武卫。（奋武卫，天子所以安也。）又其外五百里曰要服：（要束以文教。）三百里夷，（守平常之教。）二百里蔡。（蔡，法也。法三百里而差简。）又其外五百里曰荒服：（言荒，又简略。）三百里蛮，（以文德蛮来之，不制以法。）二百里流。（流、移也，言政教随其俗。尧命禹理水，因别九州，遂定贡赋。虞舜之化，及夏禹革命，不闻改作，盖因也。）
殷以天子之地，百里之内以供官。千里之内曰甸，以为御。千里之外曰流，设方伯以为属。公田藉而不税，（税，均取也。）七十而助。（助者，藉也，借力理公田也。）是以其求也寡，其供也易。降及辛纣，暴虐，厚赋以实鹿台，大敛以积巨桥。
周武王既诛纣，发其财，散其粟，反其失而人安。於是分九畿，方千里曰王畿。其外曰侯畿，（亦曰服。）其贡祀物。又外曰甸畿，其贡嫔物。（任嫔以女事，贡布帛。）又外曰男畿，其贡器物。（任土以饬材事。）又外曰采畿，其贡服物。（絺纊也。）又外曰卫畿，其贡财物。（龟贝之具。）又外曰蛮畿，又外曰夷畿，要服也，其贡货物。（丝枲。）又外曰镇畿，又外曰藩畿，（藩，限也。自侯、甸、男、采、卫、蛮、夷、镇、藩，各相去五百里为限。其来朝之岁，具礼朝觐篇也。）此荒服也，（具职官封建篇。）谓之蕃国，世一见，各以其所贵宝为贽。司徒职，以岁时登其夫家之众寡，辨其可任者。国中自七尺以及六十，野自六尺以及六十有五皆征之。其舍者：国中贵者、贤者、能者、服公事者、老者、疾者皆舍。以岁时入其书。（郑玄曰： 登，成也，定也。国中，城郭中也。郑司农云： 征之者，给公上事也。舍者，谓有复除舍不收役事也。贵者，谓若今宗室及关内侯皆复也。服公事者，谓若今吏有复除也。老者，谓若今八十、九十复羡卒也。疾者，谓若今癃不可事者，复之。 玄谓入其书者，言於大司徒。 ）凡任地，国宅无征，园廛二十而一，近郊十一，远郊二十而三，甸、稍、县、都皆无过十二。唯其漆林之征二十而五。（征，税也，言征者以供国政也。任地，谓任土地以起税赋也。国宅，凡官所有宫室吏所治者也。周税轻近而重远，近者多役也。园廛亦轻之者，廛无穀，园少利也。）凡宅不毛者有里布，凡田不耕者出屋粟，凡民无职事者出夫家之征。（宅不毛者，谓不树桑麻也，罚以一里二十五家之泉。空田者，罚以三家之税粟，以供吉凶二服及丧器也。民虽有閒无职事者，犹出夫税、家税也。夫税者，百亩之税。家税者，出士徒车辇给徭役。）掌国中及四郊之人民六畜之数，以任其力，待其政令，以时徵其赋。（自廛里至远郊也，掌六畜数者，农事之本也。赋谓九赋及九贡。）凡任民，任农以耕事，贡九穀。任圃以树事，贡草木。任工以饬材事，贡器物。任商以市事，贡货贿。任牧以畜事，贡鸟兽。任嫔以女事，贡布帛。任衡以山事，贡其物。任虞以泽事，贡其物。（贡草木，谓葵、韭、果、蓏之属。）凡庶民不畜者祭无牲，不耕者祭无盛，不树者无椁，不蚕者不帛，不绩者不縗。（掌罚其家事也。盛，黍稷也。椁，周棺也。不帛，不得衣帛也。不縗，丧不得衣縗也。皆所以耻不勉也。）又因其比邻，以五人为伍，五伍为两，四两为卒，五卒为旅，五旅为师，五师为军，以起军旅，以作田役。夫役人岁不过三日。任其土，所以纪地宜也。分五服，设九畿，所以别远近也。五人为伍，所以知众寡也。因井庐以定赋税，税谓公田什一及工商衡虞之入也。（赋谓计口发财，税谓收其田入也。什一，谓什取其一也。工商衡虞虽不垦殖，亦取其税者，工有伎巧之作，商有行贩之利，衡虞取山泽之财产。）赋谓供车马甲兵士徒之役，充实府库赐予之用。税给郊社宗庙百神之祀，天子奉养百官禄食庶事之费。皆因其所工，不求其所拙。农人纳其获，工女效其织，是以黔首安本而易赡，下足而上有馀也。
鲁宣公十五年，初税亩。公羊传曰： 初者何？始也。税亩者何？履亩而税也。（宣公无恩信於民，民不肯尽力於公田，故履践按行，择其善亩穀最好者税取之。）初税亩何以书？讥。何讥尔？讥始履亩而税也。何讥乎始履亩而税？（据用田赋，不言初亦不言税亩。）古者什一而藉。（什一以借民力，以什与民，自取其一为公田。）古者曷为什一而藉？（据数非一。）什一者，天下之中正也，什一行而颂声作矣。 （颂声者，太平歌颂之声，帝王之高致也。春秋经传数万，指意无穷，至此独言颂声作者，民以食为本也。是故圣人制井田之法而口分之，一夫一妇受田百亩，以养父母妻子。五口为一家，公田十亩，即所谓什一而税也。庐舍二亩半。凡为田一顷十二亩半。八家而九顷，共为一井，故曰井田也。）穀梁传曰： 私田稼不善则非吏，（非，责也。吏，田畯也。言吏急民，使不得营私田。）公田稼不善则非民。（民勤私也。）初税亩者，非公之去公田而履亩十取一也，以公之与民为已悉矣。 （悉谓尽其力。）
左传成公元年三月，作丘甲。（周礼：九夫为井，四井为邑，四邑为丘。丘十六井，出戎马一匹，牛三头。四丘为甸，甸六十四井，出长毂一乘，戎马四匹，牛十二头，甲士三人，步卒七十二人。此甸所赋。今鲁使丘出之，讥重敛，故书。）
哀公十二年春，用田赋。公羊传曰： 何以书？（据当赋税，为何书。）讥。何讥尔？讥始用田赋也。 （田，谓一井之田。赋者，敛取其财物也。言用田赋者，若今汉家敛民钱以田为率矣。不言井者，城郭里巷亦有井，嫌悉赋之。礼，税民公田，不过什一。军赋十井，不过一乘。哀公外慕彊吴，空尽国储，故复用田赋过什一。）公问於有若： 年饥，用不足，如之何？ 对曰： 盍彻乎。 公曰： 二，吾犹不足，如之何其彻也？ 有若曰： 百姓足，君孰与不足；百姓不足，君孰与足。 （古什取一，时什取二。）又问孔子，孔子曰： 薄赋敛则人富。 公曰： 若是，寡人贫矣。 对曰： 恺悌君子，人之父母。未见子富而父贫也。 
管子曰： 地之生财有时，人之用力有倦，而人君之欲无穷。以有时与有倦，养无穷之君，而度量不生於其閒，（度量不生，则赋役无限也。）则下上相疾也。 
孟献子曰： 畜马乘不察於鸡豚，伐冰之家不畜牛羊，百乘之家不畜聚敛之臣。与其有聚敛之臣，宁有盗臣。此谓国不以利为利，以义为利也。 
孟子曰： 夏后氏五十而贡，殷人七十而助，周人百亩而彻。其实皆什一也。彻者，彻也。助者，藉也。诗曰： 雨我公田，遂及我私。 唯助为有公田，由此观之，虽周亦助也。 又曰： 尊贤使能，则天下之士皆悦，而愿立於其朝矣。市廛而不征，法而不廛，则天下之商皆悦，而愿藏於其市矣。（廛，市宅也。古者无征，衰世征之。王制曰： 市廛而不税。 周礼曰： 国宅无征。 法而不廛者，当以什一之法征其地耳，不当征其廛宅也。）关讥而不征，则天下之行旅皆悦，而愿出於其路矣。（言关禁异服异语耳，不征税也。周礼曰 关市之赋 ，司关门之征，犹讥。王制不讥，谓文王以前也。文王亦不征也。）耕者助而不税，则天下之农皆悦，而愿耕於其野矣。（助者，井田什一助佐公家理公田，不横税赋若履亩之类也。）廛无夫里之布，则天下之人皆悦，而愿为之氓矣。 （里，居也。布，钱也。夫，一夫也。周礼曰， 宅不毛者有里布，田不耕者有屋粟 ，凡人无职事者出夫家之征。衰代缘是赋之重。故孟子欲使反古，宽廛夫，去里布，则人皆乐为之也。）
白圭问孟子曰： 吾欲二十而税一，何如？ 孟子曰： 子之道，貊道也。万室之国而一人陶，则可乎？ 曰： 不可。器不足用也。  夫貊，五穀不生，唯黍生之。无城郭宫室宗庙祭祀之礼，无诸侯币帛饔飧，无百官有司，故二十取一而足也。今居中国，去人伦，无君子，如之何其可也？ 
孙武曰： 夫帝王处四海之内，居五千里之中，焉能尽专其利，是以分建诸侯，以其利而利之，使食其土毛之实，役其民氓之故。赋税无转徙之劳，徭役无怨旷之叹。 
魏文侯时，租赋曾倍於常，或有贺者。文侯曰： 今户口不加，而租赋岁倍，此由课多也。譬如彼治冶，令大则薄，令小则厚，治人亦如之。夫贪其赋税不爱人，是虞人反裘而负薪也。徒惜其毛，而不知皮尽而毛无所附。 
秦孝公十二年，初为赋。（纳商鞅说，开阡陌，制贡赋之法。）始皇建守，罢侯，贵以自奉。提封之内，撮粟尺布，一夫之役，尽专於己。徂春历秋，往还万里，是所得者至寡，所苦者至大。人用无聊，海内咸怨。夫夏之贡，殷之助，周之藉，皆十而取一，盖因地而税。秦则不然，舍地而税人，故地数未盈，其税必备。是以贫者避赋役而逃逸，富者务兼并而自若。加之以内兴工作，外攘夷狄，收泰半之赋，发闾左之戍，竭天下之资财以奉其政，犹未足以赡其欲也。二世承之，不变其失，反更益之。海内愁怨，遂用溃畔。
汉高帝接秦之敝，诸侯并起，民失作业而大饥馑，凡米石五千。上於是约法省禁，轻田租，什五而税一，量吏禄，度官用，以赋於民。（才取足。）而山川园池市肆租税之入，自天子以至封君汤沐邑，皆各为私奉养，不领於天下之经费。（言各收其所赋税以自供，不入国朝之仓廪府库也。经，常也。）又令贾人不得衣丝乘车，重租税以困辱之。四年八月，初为算赋。（汉仪注： 人年十五以上至五十六出赋钱，人百二十为一算，为治库兵车马。 ）
孝惠元年，减田租，复十五税一。（汉家初十五税一，俭於周，中閒废，今复之。）六年，令女子年十五以上至三十不嫁，五算。（国语：越王句践令国中女子年十七不嫁者，父母有罪，欲人民繁息也。汉律：人出一算，算百二十钱，唯贾人与奴婢倍算。今使五算，罪谪之也。）
孝文人赋四十，丁男三年而一事。（如淳曰： 常赋岁百二十，岁一事。时天下之人多，故出赋四十，三岁而一事。 ）晁错说上，令人入粟得以拜爵，边食足支五岁，可令入粟郡县，足支一岁以上，可时赦，勿收农人租。如此德泽加於万人。帝从其言。后天下充实，乃下诏赐人十二年租税之半。十三年，诏曰： 农，天下之本，务莫大焉。今勤身从事，而有租税之赋，是谓本末者无以异也。（本，农也。末，贾也。言农与贾俱出租，无异也，故除田租。）其於劝农之道未备。其除田之租税。 （其时亦以仓廪丰实之故也。）
孝景帝二年，令人半出田租，三十而税一。时上溢而下有馀。又礼高年，九十者一子不事，八十者二算不事。（一子不事，蠲其赋役。二算不事，免二口之算赋。）令天下男子年二十始傅。（旧法二十三，此二十，更为异制。）
孝武即位，董仲舒说上曰： 古者税民不过什一，其求易供；使民不过三日，其力易足。至秦则不然，用商鞅之法，又加月为更卒，已复为正。一岁屯戍，一岁力役，三十倍於古。（更卒，谓给郡县一月而更者也。正卒，谓给中都官也。率计今人一岁之中，屯戍及力役之事，三十倍多於古也。）田租、口赋、盐铁之利，二十倍於古。（秦卖盐铁贵，故下民受其困也。既收田租，又出口赋，而官更夺盐铁之利。率计令人一岁之中，失其资产，二十倍多於古。）或耕豪民之田，见税什五。（言贫人自无田而耕垦豪富贵家田，十分之中以五输本田主也。）故贫民常衣牛马之衣，而食犬彘之食矣。 建元元年，制：八十复二算，九十复甲卒。（二算，二口之算也。复甲卒，不在革车之赋。）
孝昭始元六年秋七月，罢榷酤官，令民得以律占租。（律，诸当占租者，家长身各以其物占，占不以实，家长不身自书，皆罚金二斤，没入所不自占物及贾钱县官也。颜师古曰： 占谓自隐度其实，定其辞也。占音章赡反。盖武帝时赋敛繁多，律外而取，今始复旧。 ）元凤二年，三辅、太常郡得以菽粟当赋。（太常主诸陵，别治其县，爵秩如三辅郡矣。元帝永光五年，令各属所在郡也。诸应出赋算租税者，皆听以菽粟当钱物也。）四年，三年以前逋更赋未入者，皆勿收；（更有三品：有卒更，有践更，有过更。古者正卒无常人，皆当迭为之。一月一更，是为卒更也。贫者欲得顾更钱者，次直者出钱顾之，月二千，是为践更也。天下人皆直戍边三日，亦名为更，律所谓繇戍也。虽丞相子亦在戍边之调。不可人人自行三日戍，又行者当自戍三日，不可往便还，因便住一岁一更。诸不行者，出钱三百入官，官以给戍者，是谓过更也。此汉初因秦法而行之也。后遂改易，有谪乃戍边一岁耳。）毋收四年、五年口赋。（汉仪注： 民年七岁至十四出口赋钱，人二十三。二十钱以食天子，其三钱者，武帝加口钱以补车骑马。 ）六年，诏曰： 夫穀贱伤农，今三辅减贱，（减，少。）其令以菽粟当今年赋。 元平元年，诏曰： 天下以农桑为本。日者省用，罢不急官，减外徭，耕桑者益众，而百姓未能家给，朕甚愍焉。其减口赋钱。 有司奏请减什三，上许之。
孝宣帝甘露二年，减民算三十。
孝成建始二年，减天下赋钱算四十。（本算百二十，今减四十为八十。）
孝平元始元年，诏天下女徒已论归家，顾出钱月三百。（谓女徒论罪已定，并放归家，不亲役之，但令一月出钱三百以顾人也。）
王莽篡位，下令曰： 汉氏减轻田租，三十而税一，常有更赋，罢音皮癃咸出，（虽老病者皆复出口算也。）而豪民侵陵，分田劫假。（分田，谓贫者无田而取富人田耕种，共分其所收也。假亦谓贫人赁富人之田也。劫者，富人劫夺其税，侵欺之也。）厥名三十，实什税五也。富者骄而为邪，贫者穷而为奸，俱陷於辜，刑用不措。今更名天下之田曰王田。 又以周官税人，凡田不耕为不殖，出三夫之税。城郭中宅不树艺者为不毛，出三夫之布。（树艺谓种果木及蔬菜也。）人浮游无事，出夫布一匹，其不能出者，冗作县官，衣食之。（冗，散。）又分裂州郡，改职作官。边兵二十馀万，仰县官衣食，用度不足，数横敛赋。又一切调上公以下诸有奴婢者，率一口出钱三千六百，天下愈愁。
后汉光武建武中，田租三十税一。有产子者复以三年之算也。明帝即位，人无横徭，天下安宁。时穀贵，尚书张林上言： 穀所以贵，由钱贱故也。可尽封钱，一取布帛为租，以通天下之用。 从之。
魏武初平袁绍邺都，令收田租亩粟四升，户绢二匹，绵二斤，馀不得擅兴。
晋武帝平吴之后，制户调之式：丁男之户，岁输绢三匹，绵三斤，女及次丁男为户者半输。其诸边郡或三分之二，远者三分之一。夷人输賨（在公反）布，户一匹，远者或一丈；不课田者输义米，户三斛，远者五斗，极远者输算钱，人二十八文。
成帝咸和五年，始度百姓田，取十分之一，率亩税米三升。是后频年水旱，田税不至。咸康初，算田税米，空悬五十馀万斛，尚书诸曹以下免官。
哀帝即位，乃减田租，亩收二升。
孝武帝太元二年，除度定田收租之制。王公以下口税三斛，唯蠲在役之身。八年，又增税米口五石。（前燕慕容皝在柳城，以牧牛给贫家，田於苑中，公收其八，二分入私。有牛无地者，亦田苑中，公收其七，三分入私。记室参军封裕谏曰： 且魏晋虽道消之代，犹削百姓不至於七八。将官牛田者，官得六分，百姓得四分，私牛而得田者，与中分，百姓安之，人皆悦乐。臣犹曰非明王之道。 蜀李雄赋丁岁穀三斛，女丁半之，调绢不过数丈，绵数两。事少役稀，百姓富实，门闾不闭，无相侵盗矣。）
宋文帝元嘉中，始兴太守徐豁上表曰： 武吏年满十六，便课米六十斛，十五以下至十三，皆课三十斛，一户内随丁多少，悉皆输米。且十三岁儿，未堪田作，或是单迥，便自逃匿，户口岁减，实此之由。宜更量课限，使得存立。今若减其米课，虽有交损，考之将来，理有深益。 诏善之也。
孝武帝大明五年，制天下人户岁输布四匹。
