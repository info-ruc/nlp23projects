<strong>职官二十二</strong>
秩品五（大唐）
大唐官品：（开元二十五年制定。）
流内
正一品太师太傅太保太尉司徒司空王（爵）
从一品开府仪同三司（文散）太子太师太子太傅太子太保骠骑大将军（武散）嗣王、郡王（爵）国公（爵）
正二品特进（文散）辅国大将军（武散）开国郡公（爵）上柱国（勋）
从二品尚书左右仆射太子少师太子少傅太子少保京兆河南太原府牧大都督大都护光禄大夫（文散）镇军大将军（武散）开国县公（爵）柱国（勋）
正三品侍中中书令吏部尚书左右卫、左右骁卫、左右武卫、左右威卫、左右领军卫、左右金吾卫、左右监门卫、左右羽林军、左右千牛卫等大将军户部、礼部、兵部、刑部、工部尚书太子宾客太常卿太子詹事中都督上都护金紫光禄大夫（文散）冠军大将军（武散）怀化大将军上护军（勋）
从三品御史大夫秘书监光禄、卫尉、宗正、太仆、大理、鸿胪、司农、太府卿左右散骑常侍国子祭酒殿中监少府监将作大匠诸卫羽林千牛将军下都督上州刺史大都督府长史大都护府副都护亲王傅银青光禄大夫（文散）开国侯（爵）云麾将军（武散）归德将军护军（勋）
正四品黄门侍郎中书侍郎尚书左丞尚书吏部侍郎太常少卿太子左庶子太子少詹事太子左右卫、左右司御、左右清道、左右内率、左右监门率府率中州刺史军器监上都护府副都护上府折冲都尉正议大夫（文散）开国伯（爵）忠武将军（武散）上轻车都尉（勋）
以前上阶
尚书右丞尚书中司侍郎太子右庶子太子左右谕德左右千牛卫、左右监门卫中郎将亲勋翊卫羽林中郎将下州刺史通议大夫（文散）壮武将军（武散）
从四品秘书少监八寺少卿殿中少监太子家令太子亲勋翊卫中郎将太子左右卫、司御、清道、内率、监门副率太子率更令太子仆内侍大都护府、亲王府长史太中大夫（文散）宣威将军（武散）轻车都尉（勋）
以前上阶
国子司业少府少监将作少匠京兆河南太原府少尹上州别驾大都督大都护府、亲王府司马中府折冲都尉中大夫（文散）明威将军（武散）
正五品谏议大夫御史中丞国子博士给事中中书舍人太子中允太子左右赞善大夫都水使者万年长安河南洛阳太原晋阳奉先县令亲勋翊卫羽林郎将中都督、上都护府长史亲王府谘议参军亲王府典军中散大夫（文散）开国子（爵）定远将军（武散）上骑都尉（勋）
以前上阶
太子中舍人尚食、尚药奉御太子亲勋翊卫郎将内常侍中都督上都护府司马中州别驾下府折冲都尉朝议大夫（文散）宁远将军（武散）
从五品尚书左右司诸司郎中秘书丞著作郎太子洗马殿中丞尚衣、尚舍、尚乘、尚辇奉御献陵、昭陵、乾陵、恭陵、定陵、桥陵等令亲王府副典军下都督府、上州长史下州别驾朝请大夫（文散）开国男（爵凡九等）游骑将军（武散）骑都尉（勋）
以前上阶
大理正太常丞太史令内给事太子典内上牧监下都督府、上州司马驸马都尉奉车都尉亲王友宫苑总监上府果毅都尉朝散大夫（文散）游击将军（武散）
正六品太学博士太子詹事丞太子司议郎太子舍人中州长史亲勋翊卫校尉太子典膳药藏郎京兆、河南、太原府诸县令镇军兵满二万人以上司马朝议郎（文散）昭武校尉（武散）骁骑尉（勋）亲王府掾属武库中尚署令诸卫左右司阶中府果毅都尉
以前上阶
千牛备身备身左右太子文学下州长史中州司马内谒者监中牧监上牧副监上镇将承议郎（文散）昭武副尉（武散）
从六品起居郎起居舍人尚书诸司员外郎八寺丞大理司直国子助教城门郎符宝郎通事舍人秘书郎著作佐郎侍御医诸卫羽林长史两京市令下州司马左右监门校尉亲勋翊卫旅帅亲王文学亲王府主簿、记室、录事参军诸州上县令诸率府左右司阶镇军兵不满二万人司马奉议郎（文散）振威校尉（武散）飞骑尉（勋）
以前上阶
侍御史少府、将作、国子监丞太公庙令太子内直、典设、宫门郎司农寺诸园苑监王府校尉下牧监宫苑总监副监互市监中牧副监下府果毅都尉通直郎（文散）振威副尉（武散）
正七品四门博士詹事司直左右千牛卫长史尚食、尚药直长太子左右卫、司御、清道率府长史军器监丞太子千牛诸州中县令亲勋翊卫队正京兆河南太原府司录参军大都督大都护府录事参军亲勋翊卫副队正中镇将亲王府诸曹参军亲卫朝请郎（文散）致果校尉（武散）云骑尉（勋）
以前上阶
尚衣、尚舍、尚乘、尚辇直长太子通事舍人内寺伯京兆河南太原府、大都督、大都护府诸曹参军中都督、上都护府录事参军诸仓、诸冶、司竹、温汤监诸卫左右中候上府别将、司史上镇副下镇将下牧副监宣德郎（文散）致果副尉（武散）
从七品殿中侍御史左右补阙太常博士太学助教门下省录事尚书都事中书省主书九寺主簿太子詹事主簿左右监门直长太子左右内率、监门率府长史太子侍医太子三寺丞都水监丞诸州中下县令亲王府东西閤祭酒京县丞下都督府、上州录事参军中都督、上都护府诸曹参军中府别将、长史中镇副勋卫太子亲卫朝散郎（文散）翊麾校尉（武散）武骑尉（勋凡二十转）
以前上阶
太史局丞御史台、少府、将作、国子监主簿掖庭、宫闱局令上署令（郊社、太乐、鼓吹、太医、太官、左藏、乘黄、典厩、典客、上林、太仓、平准、常平、左尚、右尚、典牧。）诸州下县令太庙诸陵署丞司农寺诸园苑副监太子左右监门直长宫苑总监丞下都督府诸曹参军太子内坊丞亲王国令公主家令上州诸司参军亲王府旅帅下府别将、长史下镇副诸屯监诸率府左右中候镇军兵满二万人以上诸曹判司诸折冲府校尉宣义郎（文散）翊麾副尉（武散）
正八品监察御史协律郎诸卫羽林录事参军中署令（钩盾、右藏、织染、掌冶。）中州录事参军翊卫太子勋卫大医署医博士太子典膳药藏丞军器监主簿武库署丞两京市署丞上牧监丞亲王府执仗执乘亲事镇军兵不满二万以上诸曹判司给事郎（文散）宣节校尉（武散）
以前上阶
奚官、内仆、内府局令下署令（太卜廪牺珍羞良酝掌醢守宫武器车府司仪崇玄导官左校中校右校甄官河渠弩坊甲坊）备身诸卫羽林诸曹参军中州诸司参军亲王府、京兆河南太原府、大都督大都护府参军尚药局司医京兆河南太原诸县丞太子内直宫门局丞太公庙丞诸宫农圃监互市监丞司竹副监司农寺诸园苑监丞灵台郎上戍主诸卫左右司戈徵事郎（文散）宣节副尉（武散）
从八品左右拾遗太医署针博士四门助教左右千牛卫录事参军下州录事参军诸州上县丞中牧监丞京县主簿太子左右卫、司御、清道、内率府录事参军中都督、上都护府参军太子翊卫亲王府行参军京兆河南太原府、大都督府博士诸仓、诸冶、司竹、温汤监丞保章正诸折冲府旅帅承奉郎（文散）御侮校尉（武散）
以前上阶
大理评事律学博士太医署丞太子左右春坊录事左右千牛卫诸曹参军内谒者太子左右卫、司御、清道率府诸曹参军太子备身下州诸司参军太子诸署令掖庭、宫闱局丞都水监主簿中书、门下、尚书都省、兵部、吏部、考功、礼部主事上署丞下都督府、上州参军中都督、下都督府、上州博士诸州中县丞亲王府典签京县尉亲王国大农公主家丞亲王府队正诸屯监丞上关令上府兵曹上镇仓曹、兵曹参军挈壸正中戍主上戍副诸率府左右司戈承务郎（文散）御侮副尉（武散）
正九品校书郎太祝太子左右内率、监门率府录事参军太子内坊典直中署丞典客署掌客亲勋翊卫府羽林兵曹参军岳渎令诸津令下牧监丞诸州中下县丞中州博士京兆河南太原府诸县主簿武库署监事儒林郎（文散）仁勇校尉（武散）
以前上阶
正字太子校书奚官、内仆丞内府局丞下署丞尚食局食医尚药局医佐尚辇局掌辇尚乘局奉乘、司库、司廪太史局司辰典厩署主乘太子左右内率、监门率府诸曹参军太子三寺主簿、詹事府录事太子亲勋翊卫府兵曹参军诸州下县丞诸州上县主簿中州参军下州博士京兆河南太原府诸县尉上牧监主簿诸宫农圃监丞中关令中府兵曹亲王国尉上关丞诸卫左右执戟中镇兵曹参军下戍主诸折冲队正登仕郎（文散）仁勇副尉（武散）
从九品尚书、御史台、秘书省、殿中省主事奉礼郎律学助教太子正字弘文馆校书大史局司历太医署医助教京兆河南太原府九寺少府将作监录事都督、都护府、上州录事市令宫苑总监主簿诸州中下县主簿中牧监主簿诸州上县中县尉下府兵曹文林郎（文散）陪戎校尉（武散）
以前上阶
内侍省主事国子监、亲王府录事太子左右春坊主事崇文馆校书书学博士算学博士门下典仪太医署按摩、祝禁博士太卜署卜博士太医署针助教太医署医正太卜署卜正太史局监候亲王国丞太子典仓署园丞太子厩牧署典乘掖庭局宫教博士太子诸署丞诸监作诸监事计官太官署监膳太乐鼓吹署乐正亲王府队副大理寺狱丞下州参军中州下州医博士诸州中下县尉京县录事下牧监主簿下关令中关丞诸卫羽林长上公主邑司录事诸津丞下镇兵曹参军诸折冲府队副诸率府左右执戟将仕郎（文散凡十九阶）陪戎副尉（武散凡二十九阶）
视流内
视正五品：萨宝
视从七品：萨宝府祆正（祆，呼烟反。祆者，西域国天神，佛经所谓摩醯首罗也。武德四年，置祆祠及官，常有群胡奉事，取火祝诅。贞观二年，置波斯寺。至天宝四年七月，敕： 波斯经教出自大秦，传习而来，久行中国。爰初建寺，因以为名，将欲示人，必脩其本。其两京波斯寺宜改为大秦寺。天下诸州郡有者，亦宜准此。 开元二十年七月敕： 未摩尼法，本是邪见，妄称佛教，诳惑黎元，宜严加禁断。以其西胡等既是乡法，当身自行，不须科罪者。 ）
流外
勋品（勋品自齐梁以来有之。）
诸卫、都水监、羽林军录事尚书、中书、门下省、御史台令史太子内坊、三寺、诸率府录事诸楷书手太常寺谒者司仪署诸典书河渠署河隄谒者太医署医针师内侍省寺人
二品太卜署卜助教秘书、殿中、内侍省令史城门、符宝、夕文馆令史通事令史尚书、门下、中书省、御史台书令史太常寺祝史宫苑总监录事太子左春坊掌仪典客署典客亲勋翊卫府录事太史局漏刻博士太子内坊厩尉御史台殿中令史
三品城门、符宝书令史秘书、殿中、内侍省、御史台书令史九寺、少府、将作、军器监府、都水、宫苑总监府、京及东都市、平准、诸陵署录事诸牧园苑监录事诸仓监、诸关津录事太子亲勋翊卫府录事诸卫羽林军府、太子詹事府令史尚食局主食太子左右春坊令史秘书、殿中、内侍省诸局书令史内侍省内典引尚药局太医署按摩祝禁师太常寺赞引太医署医工、针工太卜署卜师诸计史率更寺漏刻博士诸王府国司录事
四品太子詹事府左右春坊令史太子内坊令史九寺、少府、将作、国子、军器监史太子三寺、诸率府、诸署、农圃监、诸牧园苑监府、诸都护府、都水、宫苑总监史诸卫羽林军史太子左春坊诸局书令史太子典膳局主食太子右春坊诸局书令史门下省主宝、主符太医主药门下、中书省传制太子率更寺掌漏太子内坊閤郎亲王率府太医署按摩祝禁工御史台监察史
五品太子内书令史太子三寺、诸率府史大理寺司直平事史诸署农圃监诸牧园苑监史诸都护府史太子诸署府、宫门局内阍人内掌扇太子内坊道客舍人太官署监膳史良酝署掌酝掌醢署主醢诸典事亲勋翊卫率府史大理寺狱史亲王府史太子左右春坊传令史亲王国司府
六品亲勋翊卫府史诸仓关津府史太子亲勋翊卫率府史太医署药园师诸亭长太子诸署史、园史太子内坊内阍人亲王国司史公主邑司史
七品太子亲勋翊卫府史门下省主节诸掌固大史监历生天文观生诸仓关津史亲王府典军下史诸仓计史
八品守宫署掌设
九品国子学、太公庙幹诸辇者
视流外
勋品：萨宝府祓祝
四品：萨宝府率
五品：萨宝府史
右内外文武官员凡万八千八百五。（文官万四千七百七十四，武官四千三十一，内官二千六百二十，外官州县、折冲府、镇、戍、关、庙、岳、渎等万六千一百八十五。）内职掌：斋郎、府史、亭长、掌固、主膳、幕士、习驭、驾士、门仆、陵户、乐工、供膳、兽医、学生、执御、门事、学生、后士、鱼师、监门校尉、直屯、备身、主仗、典食、监门直长、亲事、帐内等。外职掌：州县仓督、录事、佐史、府史。典狱：门事、执刀、白直、市令、市丞、助教、津吏、里正及岳庙斋郎并折冲府旅帅、队正、队副等。总三十四万九千八百六十三。（内三万五千一百七十七，外三十一万四千六百八十六。）都计文武官及诸色胥史等，总三十六万八千六百六十八人。制为九品，各有从。自四品以下，亦分上下阶，大抵多因隋制。（三品以上紫衣，金鱼袋，五品以上绯衣，银鱼袋，皆执象笏。七品以上绿衣，九品以上青衣，皆木笏。光宅元年，青衣为碧。武太后时，改五品以上铜鱼袋。中宗反正，从旧。初武太后天册万岁中制，文武官加阶应入五品者，并须入仕历十六考以上，无私犯，进阶之时见居六品官及七品官以上清官者。其应入二品者，取入仕三十二考以上，并无私犯，进阶之时见居四品官者。自外从计偕者，应入仕，并不在进阶限。如有奇才异行别效殊功者，不拘此例。）
睿宗景云二年，监察御史韩琬上疏曰： 量事置官，量官置人，使官称其人，须人不虚位。除此之外，使其耕桑，任其商贾，何为引令入仕，废其本业。臣愚以为国家开仕进之门广矣，皆弃农桑工商而身趋之。当今一夫耕而供数百人食，一妇蚕而供数百人衣，遂使公私皆无储蓄。若不釐革，其弊必甚。 
佑建中中忝居户部，专掌邦赋。属河朔用师，经费或阙，百姓颇困，加赋攸难。欲期集事，实在省用，所以辄上议曰： 唐虞稽古，建官惟百。夏商官倍，亦克用乂。周建六官，各有徒属，虽尚文去质，吏众事繁，然而条流不紊，职非重设。秦氏立制，多因时宜。汉初沿袭，后渐增广。光武建武六年，废罢四百馀县，吏职十置其一。魏太和中，分命使臣，省州郡吏。正始中，又并合郡县等。晋太元六年，省七百馀员。隋开皇三年，废五百馀郡。国家贞观初，省内官六百馀员。详设官之本，为理众庶，所以古昔计人置吏。故周官乡遂稍县畿，约人定员，吏无虚设。自汉魏晋隋，暨於圣唐，皆因战争流离，征缮艰劳，即省吏职，存诸方策。晋荀勖、桓温，俱有此议，息人救弊，何莫由斯。昔皋繇作士正五刑，今刑部尚书、大理卿，是二皋繇也。垂作共工利器用，今工部尚书、将作监，是二垂也。契作司徒敷五教，今司徒、户部尚书，是二契也。伯夷秩宗典邦礼，今礼部尚书、礼仪使，是二伯夷也。伯益作虞掌山泽，今虞部郎中、都水使者，是二伯益也。伯冏太仆掌车马，今太仆卿、驾部郎中，尚辇奉御、闲厩使者，是四伯冏也。古者天子有六军，汉家前后左右将军四人，今则十二卫、神策等八军，凡有将军六十人也。历代增益，以至於是，旧名不废，新职日加，名繁职重，不可遍举。所以后周依古周建六官，盖为於此。今略徵外官。别驾本因汉置，随刺史巡察，若今观察使之有副使也。参军后汉末置，参诸府军事，若今节度判官也。官名职务，迁易不同，空存虚称，皆无事实。又司田，顷景龙三年尝置，无何，以烦冗卻停，并入司户，殊为折衷。诚宜斟酌繁省，详考损益，欲求致理，必也正名。神龙中，官纪隳紊，有司务广集选人，竞收名称。其时无阙注授，於是奏署员外官者二千馀人，自尔遂为常制。当开元、天宝之中，四方无虞，百姓全实，大凡编户九百馀万。吏员虽众，经用虽繁，人力有馀，帑藏丰溢，纵或枉费，不足为忧。今兵革未宁，黎庶凋瘵。数年前，天下簿帐到省百三十馀万户。自圣上御极，分命使臣，按比收敛，土户与客户共计得三百馀万。比天宝才三分之一，就中浮寄仍五分有二。出租赋者减耗若此，食租赋者岂可仍旧。如一州无三数千户，置五六十官员，十羊九牧，疲吏烦众。顾兹大弊，实思革之。议者多云，尚有跋扈未庭，并省官吏之后，恐被罢者仕进无路，别有依讬，且縻爵禄，兼示隄防。此乃常情之说，虑非救弊之论。有才者即令荐用，不才者何患奔亡，而况各有姻戚，顾恋家产。后汉建武六年，减县省官，公孙述、隗嚣未灭；魏太和、正始中，则吴蜀鼎立；晋太元六年，吴国尚在；隋开皇三年，陈氏割据；皆招罗俊乂，志相吞灭，此时犹不虑有失贤资敌，务以救弊为谋。今田悦之徒，并是庸琐，繁刑暴赋，唯恤军戎，衣冠仕人，遇如奴虏，岂比公孙述、诸葛亮之在巴蜀，孙权、陈霸先之有江南？固无范睢业秦、贾季强狄之虑，断可知矣。今若以人情因习既久，不能改更制度，并省内官，但且权停省外官别驾、司马及参军。州县额内官，约人户减县尉。其被罢者，但有德行才器，委州府长史搜择论荐，固亦不遗器能。如或渝滥，先坐举主，谁敢罔冒，以陷刑章。其有不被举论，但全旧名，任参常调，自当修进，更俟甄收，暂罢岁时，何负此辈。如柱国，后魏末置，并是当时宿德，勋成业崇，皆主重兵，宠贵第一。周隋以后，除授至多，暨乎国家，回作勋级，唯得三十顷地耳。又开府仪同三司及光禄大夫，亦是官名，还为人多，回作阶级。随时立制，遇弊变通，不必因循，重难改作。待戎车息驾，百姓稍康，欲增庶官，则复旧制。 
