<strong>礼八沿革八吉礼七</strong>
诸侯大夫士宗庙
（庶人祭寝附周后汉晋宋后魏东魏北齐大唐）
周制，诸侯五庙，於中门外之左，（考工记曰 左祖右社 。）二昭二穆，与太祖庙而五。（太祖，始封之君。）曰考庙，王考庙，皇考庙，皆月祭之。显考庙，祖考庙，享尝乃止。（王肃曰： 诸侯五庙，又两庙降於天子，不月祭也。 郑玄曰： 王、皇，皆君也。显，明也。祖，始也。名先人以君明始者，所以尊本也。享尝，四时祭。 ）大夫三庙，一昭一穆，与太祖庙而三。（卢植云： 天子之大夫也。 郑玄曰： 太祖，别子。始爵者亦然。 ）曰考庙，王考庙，皇考庙，享尝乃止。（王肃曰： 大夫无祖考庙，唯别子为宗者，有祖考庙。然有祖考庙者，无皇考庙也。 祭法云： 大夫三庙二坛。显考祖考无庙，有祷焉，为坛祭之。去坛为鬼。 郑玄曰： 大夫有祖考者，亦鬼其百代，不禘祫，无主耳。 ）適士二庙，曰考庙，王考庙，享尝乃止。（適士，上士。）官师一庙，曰考庙。（王肃曰： 官师，中、下士也。 ）
将祭，主人各服其服，筮於庙门外。（五等诸侯皆服玄冕。二王后及方伯为上公者，与鲁侯於周公庙服衮冕。大夫以朝服。士以玄冠玄端也。）日用丁己，（内事用柔日。必丁己者，取其令名，自丁宁，自变改，皆以为谨敬也。必先诹此日，明日乃筮也。）筮旬有一日，（旬，十日也。以先月下旬之己，筮来月上旬之己。）曰 来日丁亥，用荐岁事 。（丁者未必遇亥也，直举一日以言之。则己亥、辛亥亦用之，苟有亥焉可矣。）既得日吉，乃官戒，宗人命涤，宰命为酒，宿戒尸。（先宿尸者，重所用，又将筮。）明日，朝服筮尸，吉，乃遂宿尸，祝傧。（筮吉又遂宿尸，重尸也。祝为傧者，尸神象也。）明日，主人朝服，即庙门外东方位，南面。宰、宗人西面，北上。牲北首，东上。司马刲羊，司士击豕，宗人告备，乃退。（刲、击，皆杀也。此既省，告备乃杀。）雍爨在门东南，北上。（特牲馈食礼： 陈鼎於门外，北面。棜在南，实兽腊。牲在其西，北首东足。宗人视牲，告充，雍人作豕。 崔灵恩云： 二王后则自用其牲。 棜音於据反。）司宫摡笾豆爵觯於东堂下。雍人陈鼎五。（士礼：主妇视饎爨於西堂下，亨於门外东方，樽於户东，实笾豆於房中。）司马升羊右胖。（骨十一体。肠、胃、祭肺，各三。举肺一。升，上也。髀不升，近窍，贱也。此据大夫也。若诸侯则太牢，士则特牲。胖音判。）士升豕。（如升胖之仪。）雍人抡肤九，实於一鼎。（抡，择也。肤，胁革肉也。择之取美。）司士又升鱼腊。司宫樽两甒（音武）於房户閒，有玄酒。小祝设槃匜（馀之反）於西阶东。（为尸将盥。）主人朝服立於阼阶东。司宫设筵於奥，祝设几於筵上，右之。（布神座也。室中西南隅谓之奥。）主人出迎鼎，主人先入。（尊导。）有司各升，实笾、豆、樽、俎。祝盥，升西阶。主人盥，升阼阶。祝先入，南面。主人从入户内，西面。（将纳祭也。祝先，接神也。士礼则主妇、宗人、宗妇升，实笾豆等。）主妇被鬄，（他计反。）衣侈袂，荐自东房。（士礼：主妇纚笄宵衣，盥，自房中荐豆。崔灵恩云： 二王后夫人各以本国盛服，侯伯夫人则服揄狄，子男及三公大夫夫人阙狄。 ）佐食、司士序升西阶，相从设俎。主妇设稷，兴，入房。祝酌，奠，祝，主人再拜。祝出，迎尸。尸升西阶，祝从。尸升筵，祝、主人皆拜妥尸。尸不言，答拜，遂坐。（拜之使安坐也。尸自此答拜，遂坐而卒食。）尸祭，卒食，告饱。主人酌酒酳尸，尸拜受，主人拜送。尸祭，啐，卒爵。祝酌，授尸，尸酢主人，主人卒爵。祝与佐食盥手，取黍以授尸，尸执以命祝，祝受以东，嘏於主人。（其辞曰： 皇尸命工祝，承致多福无疆於汝孝孙，来汝孝孙，使汝受禄於天，宜稼於田，眉寿万年。勿替引之。 ）主人再拜稽首，受黍，尝之，纳诸内。（尝之者，重之至也。纳，入也。）主人献祝，又酌，献佐食。主妇酌，献尸，受，主妇拜送。尸祭酒，卒爵，又酢主妇。主妇酌献祝与上佐食，亦如之。及宾长献尸，尸酢宾。主人出，立於阼阶；祝立西阶，告曰： 利成。 （利，养也。成，毕也。孝子养礼毕。）祝入，尸谡，主人降。（谡，起也。谡音所六反。）祝先，尸从，遂出於庙门。（事尸之礼，讫於庙门。崔灵恩云： 二王后各得行其先王之礼，尸各服其君之服。尸、君、夫人入，皆作乐。殷人先乐降神，后酌郁鬯以献尸。方伯之祭，同服冕，行九献之法，不得同二王后食前六献，食后三，当食前四，至酳为五，更行四献为九也。王之兄弟封为侯伯，时祭则尸坐，南面，主在东面。侯伯则行七献之礼，子男则行五献，皆依其命数。凡五等之爵，自祭皆用玄冕。未赐珪瓒者，不以郁鬯，直以酒灌神也。凡诸侯灌，用黄目为上，齐则献象以下。尸如君服以入，奏肆夏。君与夫人灌，各一献。然后迎牲，丽於碑，鸾刀启其毛血以授祝。祝入，诏於室。及杀，始行朝践之事。尸南面，主在西，东面。取膟膋燎於炉炭，入，诏神於室。夫人酌盎齐以献尸，为三献。至荐熟时，先以羹告，设馔於堂，后迎尸於奥。君拜妥尸，酌清酒以献，为四献。至酳五献，酬酢至七献，礼成。 ）
庶人祭於寝。（寝，適寝也。祭法曰： 庶人无庙，死曰鬼。 郑玄曰： 庶人，府史之属也。 ）
记曰： 君子将营宫室，宗庙为先，厩库为次，居室为后。（重先祖及国之用。）凡家造，祭器为先，牺赋为次，养器为后。（大夫称家，始造事也。牺赋，以税出牲。）无田禄者，不设祭器；有田禄者，先为祭服。 （祭器可假，祭服宜自有。） 成庙则衅之。其礼，祝、宗人、宰夫、雍人皆爵弁纯衣。（庙新成必衅，尊而神之也。宗人先请於君曰： 请命以衅某庙。 君诺之，乃行。）雍人拭羊，宗人视之，宰夫北面於碑南，东上。（居上者，宰夫也。宰夫，摄主也。拭，静也。）雍人举羊升屋，自中，中屋南面，刲羊血流於前，乃降。门、夹室皆用鸡，先门而后夹室，其衈（如志反）皆於屋下。割鸡，门当门，夹室中室。（自，由也。衈谓将欲割牲以衅，先灭耳旁毛荐之。耳，听声者也，告神，欲其听之。）有司皆向室而立，门则有司当门北面。（有司，宰夫、祝、宗人也。）既事，宗人告事毕，乃皆退。（告者，告宰夫也。）反命於君曰 衅某庙事毕 。反命於寝，君南向於门内，朝服。既反命，及退。（君朝服者，不至庙也。）路寝成，则考之而不衅。衅屋者，交神明之道也。（言路寝者，生人所居。不衅者，不神之也。考之者，设盛食以落之耳。晋献文子成室，诸大夫发焉是。）凡宗庙之器，其名者，成则衅之以豭豚。 （宗庙名器，樽彝之属。） 凡宗庙之礼，牛曰一元大武，豕曰刚鬛，豚曰腯肥，羊曰柔毛，鸡曰翰音，犬曰羹献，雉曰疏趾，兔曰明视，脯曰尹祭，槁鱼曰商祭，鲜鱼曰脡祭，水曰清涤，酒曰清酌，黍曰芗合，粱曰芗萁，稷曰明粢，稻曰嘉蔬，韭曰丰本，盐曰咸鹾，玉曰嘉玉，币曰量币 。（此皆号牲物者，异於人用也。元，头也。武，迹也。腯，肥。翰，长也。羹献，食人之馀也。尹，正也。槁音考，乾也。商，量也。脡，直也。萁，辞也。嘉，善也。稻，菰蔬之属。丰，茂也。大咸曰鹾。） 辨九拜，一曰稽首，二曰顿首，三曰空首，四曰振动，五曰吉拜，六曰凶拜，七曰奇拜，八曰褒拜，九曰肃拜 。（稽首，头至地。顿首，头叩地。空首，头至手，所谓拜手也。吉拜，拜而后稽颡，谓齐衰不杖以下者。言吉者，此殷之凶拜，周以其拜与顿首相近，故云吉拜。凶拜，稽颡而后拜，谓三年服者。杜子春云： 振读为振铎之振。动音恸。奇读为奇偶之奇。谓先屈一膝，今雅拜也。 或曰： 奇读为倚。倚拜谓持节持戟拜，身倚之以拜是也。 郑大夫云： 动读为董，书亦或为董。振董，以两手相击也。奇谓一拜也。褒读为报，报拜，再拜是也。 郑司农云： 褒拜，今时持节拜是也。肃拜，但俯下手，今时撎是也。介者不拜，故曰 为事故，敢肃使者 。 郑玄谓： 振动，战栗变动之拜。书曰 王动色变 。一拜，答臣下拜；再拜，拜神与尸也。 撎音於志反。）
后汉献帝封曹操为魏公，依诸侯礼立五庙於邺。后进爵为王，无所改易。
晋安昌公荀氏进封大国，祭六代。（荀氏祠制云： 今祭六代，未立庙，暂以厅事为祭室。须立庙，如制备。 ）
又张祖高问谢沈曰： 诸侯祭五庙，先诹日，卜吉而行事，为祭五庙诸毕耶？按仪，视杀、延尸，厥明行事，晏朝乃阕。五庙尽尔，将终日不了；若异日，未见其义。 沈答曰： 五庙同时，助祭者多，晏朝乃阕。季氏逮闇，继之以烛，虽有强力之容，肃敬之心，皆倦怠也。子路为宰，与祭，室事交乎户，堂事交乎阶，晏朝而退。孔子闻之曰： 谁谓由不知礼。  
贺循祭仪云： 祭以首时及腊，（首时者，四时之初月。）岁凡五祭。将祭，前期十日散斋，不御，不乐，不吊。前三日，沐浴改服，居於斋室，不交外事，不食荤辛，静志虚心，思亲之存。及祭，施位。（范汪祀礼云： 凡夫妇者皆同席，贵贱同也。兄弟同席，谓未婚也。 ）牲，大夫少牢，士以特豕。祭前之夕，及腊鼎陈於门外，主人即位，西面。宗人袒，告充。主人视杀於门外，主妇视饎於西堂下。设洗於阼阶东南，酒醴甒於房户。牲皆体解。（肩臂臑三骨，属肱。肩次臂，臂次臑。骼二，属股。不取髀，近窍不取。骼，股之本。次体，骼次。脊，以前为正。肋，旁中为正。周人尚右胖，俎以骨为主，贵者取贵骨。羊一俎：十一体，举肺一，祭肺三。豕一俎：十一体，举肺一，祭肺三。腊，大夫全鹿一俎，鱼一俎。麷蕡白黑，四物已废，今之俱出稻麦者代之。此朝事之笾，大夫有之。腶脩，大夫宾尸，主妇荐之。糗饵粉餈四物，羞笾。酏食糁食，羞豆也。自糗以下六物，少牢主人酬尸而荐。以上皆大夫所加於士也。凡新物皆随时有而荐，不可逆载。从献上炙，主人以肝，主妇以肉，谓之燔，随酒而行礼祭。主妇视饎爨於西堂下，遂亲设黍稷及菹醢及枣栗之荐。今饭果出房，明妇职也。骼音古白反。臑音奴到反。）平明，设几筵，东面，为神位。进食，乃祝。祝乃酌，奠，拜，祝讫，拜退，西面立，少顷，酌酳。礼一献毕，拜受酢，饮毕，拜。妇亚献，荐枣栗，受酢如主人。（凡献皆有炙，主人以肝，主妇以肉。）其次，长宾三献，亦以燔从，如主人。次及兄弟献，始进俎、庶羞。众宾兄弟行酬，一遍而止。彻神俎羹饭为宾食，食物如祭。馂毕，酌酳一周止。佐彻神馈，馔于室中西北隅，以为厌祭。（孝子不知神之所在，改置於此，庶几见飨。）既设，闭牖户。（以为幽暗。）宗人告毕，宾乃退。凡明日将祭，今夕宿宾。祭日，主人、群子孙、宗人、祝、史皆诣厅事西面立，以北为上。有荐新，在四时仲月。大夫士有田者，既祭而又荐；无田者荐而不祭。礼贵胜财，不尚苟丰，贫而不逮，无疑於降，大夫降视士，士从庶人可也。（晋贺循云： 古者六卿，天子上大夫也，今之九卿、光禄大夫、诸秩中二千石者当之。古之大夫亚於六卿，今之五营校尉、郡守、诸秩二千石者当之。上士亚於大夫，今之尚书丞郎、御史及秩千石、县令在官六品者当之。古之中士亚於上士，今之东宫洗马、舍人、六百石、县令在官七品者当之。古之下士亚於中士，今之诸县长丞尉在官八品九品者当之。）又不及，饭菽饮水皆足致敬，无害於孝。 
或问诸侯庙，博士孙毓议曰： 按礼，诸侯五庙，二昭二穆及太祖也。今之诸王，实古之诸侯也。诸侯不得祖天子，当以始封之君为太祖，百代不迁，或谓之祧。其非始封，亲尽则迁。其冲幼绍位未逾年而薨者，依汉旧制不列於宗庙，四时祭祀於寝而已。 
又王氏问谢沈云： 祖父特进、卫将军海陵亭恭侯应立五庙不？ 沈答： 亭侯虽小，然特进位高，似诸侯也。 又问： 曾祖父侍御史，得入特进恭侯庙不？ 答： 父为士，子为诸侯，尸以士服，祭以诸侯之礼。御史虽为士，应自入恭侯庙也。 
邵戢议桓宣武公立庙云： 礼，父为士，子为诸侯，祭以诸侯，则宜立亲庙四。封君之子则封君高祖亲尽庙毁，封君之孙则封君曾祖亲尽庙毁，封君之曾孙则封君之祖亲尽庙毁，封君之玄孙则封君之父亲尽庙毁，封君玄孙之子则封君亲尽庙宜毁，然以太祖不毁，五庙之数於是始备。至封君玄孙之孙则毁封君之子，封君之子玄孙之孙复毁封君之孙。如此随代迭毁，以至百代。 
宋刘裕初受晋命为宋王，建宗庙於彭城，从诸侯五庙之礼。
后魏孝明帝神龟初，灵太后父司徒胡国珍薨，赠太上秦公。太傅清河王怿议： 按礼记 二昭二穆与太祖而五 ，并是后代追论备庙之文，皆非当时据立神位之事。今秦公初构国庙，追立神位，唯当仰祀二昭二穆，上极高曾，四代而已。何者？秦公身是始封之君，将为不迁之祖。若以功业崇重，越居正位，恐以卑临尊，乱昭穆也。如其权立始祖，以备五庙，恐数满便毁，非礼意也。昔司马懿立功於魏，为晋太祖，及至子晋公昭，乃立五庙，亦祀四代，止於高祖、曾祖。太祖之位，虚俟宣、文，待其后裔，数满乃止。此亦前代之成事，方今所殷鉴也。礼纬云： 夏四庙，至於孙五；殷五庙，至於孙六；周六庙，至於孙七。 明知当时太祖之神，仍依昭穆之序，要待子孙代代相推，然后太祖出居正位耳。 怿又议曰： 古者庙堂皆别，光武以来，异室同堂。是以相国构庙，惟制一室，周祭祖考。比来诸王立庙者，不依公令，或五或一，参差无准。相国之庙，已造一室，寔合朝令。宜即依此，展其享祀。 诏依怿议。
东魏静帝武定六年，营齐献武王庙，四室二间，两头各一夹室，厦头徘徊鸱尾。开四门，南面开三门，馀面及外院四面皆一门。其内院墙，四面皆架为步廊。南出夹门，各置一屋，以置礼器及祭服。内外门墙，并用赭垩。庙东门道南置斋坊；道北置二坊，西为典祀廨并厨宰处，东为庙长廨并置车辂；其北为养牺牲之所。（将营宫庙，崔昂等议： 按礼记，诸侯五庙，太祖及亲庙四。今献武王始封之君，便是太祖，既通在亲庙，不容立五室。且帝王亲庙，亦不过四。又按礼图，诸侯庙止开南门，而二王后祔祭仪注云 执事者列於庙东门之外 。既有东门，明非一门。献武礼数既崇，备物殊等。准据今庙，宜开四门。 ）
北齐，王及五等开国执事官、散从二品以上，皆祀五代。五等散官正三品以下，从五品以上，祭三代。三品以上，牲用太牢，以下少牢。执事官正六品以下，从七品以上，祭二代，用特牲。正八品以下，达於庶人，祭於寝。
大唐制，凡文武官二品以上，祠四庙。三品以上须兼爵，四庙外有始封祖，通祠五庙。五品以上，祠三庙。牲皆用少牢。六品以下，达於庶人，祭祖祢於正寝。纵祖、父官有高下，皆用子孙之牲，用少牢。如侍中王珪通贵渐久，而不营私庙，四时烝尝，犹祭於寝。贞观六年，坐为法司所劾。太宗优容之，因官为立庙，以媿其心。（仪凤三年正月，於文水县置太原郡王庙，武太后父士彟。）
天宝十年正月赦文： 天子七庙，诸侯五庙，大夫三庙，士一庙。今三品以上，乃许立庙，永言广敬，载感於怀。其京官正员四品清望官，及四品五品清官，并许立私庙。 其庙享仪制，各具开元礼。
天子皇后及诸侯神主（周汉晋大唐）
五经异义曰： 主者，神象也。孝子既葬，心无所依，所以虞而立主以事之。唯天子诸侯有主，卿大夫无主，尊卑之差也。卿大夫无主者，依神以几筵，故少牢之祭，但有尸无主。三王之代，小祥以前主用桑者，始死尚质，故不相变。既练易之，遂藏於庙，以为祭主。凡虞主用桑。（桑，犹丧也。公羊传曰： 既虞而作主，至祔，奉而祔於祖庙。 左传： 於祔始作之，至练则祔。 ）练主，夏后氏以松，殷人以柏，周人以栗。 （白虎通曰： 鲁哀公问主於宰我，宰我对曰： 夏后氏以松，所以自竦动。殷人以柏，所以自迫促。周人以栗，所以自战栗。亦不相袭。庙主以木为之，木有终始，与人相似。题之，欲令后可知。  ）春秋左氏传曰： 凡君薨，卒哭而祔。祔而作主，特祀於主。（既葬反虞则免丧，故曰卒哭。卒，止也。以新死者之神祔於祖。尸柩已远，孝子思慕，造木主立几筵焉，特用丧礼，祭祀於寝，不同之於宗庙也。言凡君者，谓诸侯以上，不通於卿大夫。）烝尝禘於庙。 （新主既特祀於寝，则宗庙四时常祀自如旧。三年礼毕，大禘乃皆同於吉也。）主之制，四方，穿中央达四方。天子长尺二寸，诸侯一尺，皆刻谥於背。（集礼志云：在尸之南。）
汉仪云： 帝之主九寸，前方后圆，围一尺。后主七寸，围九寸。木用栗。 
晋武帝太康中制，太庙神主尺二寸，后主一尺与尺二寸中间。木以栗。
大唐之制，长尺二寸，上顶径一寸八分，四厢各剡一寸一分。上下四方通孔。径九分。玄漆匮，玄漆趺。其匮，底盖俱方，底自下而上，盖从上而与底齐。趺方一尺，厚三寸。皆用古尺古寸。以光漆题谥号於其背。
卿大夫士神主及题板（后汉晋后魏）
后汉许慎五经异义： 或曰： 卿大夫士有主不？ 答曰： 按公羊说，卿大夫非有土之君，不得祫享昭穆，故无主。大夫束帛依神，士结茅为菆。  （菆，则牛反。慎据春秋左氏传曰： 卫孔悝反祏於西圃。祏，石主也。言大夫以石为主。 郑駮云： 少牢馈食，大夫祭礼也，束帛依神；特牲馈食，士祭礼也，结茅为菆。 郑志： 张逸问： 许氏异义駮卫孔悝之反祏有主者何谓也？ 答： 礼，大夫无主而孔独有者，或时末代之君赐之，使祀其所出之君也。诸侯不祀天而鲁郊，诸侯不祖天子而郑祖厉王，皆时君之赐也。 ）
晋刘氏问蔡谟云： 时人祠有板，板为用当主，为是神坐之榜题？ 谟答： 今代有祠板木，乃始礼之奉庙主也。主亦有题，今板书名号，亦是题主之意。 安昌公荀氏祠制： 神板皆正长尺一寸，博四寸五分，厚五寸八分。大书某祖考某封之神座，夫人某氏之神座，以下皆然。书讫，蜡油炙，令入理，刮拭之。 （徐邈云： 左传称孔悝反祏。又公羊，大夫闻君之丧，摄主而往。注义以为摄敛神主而已，不暇待祭也。皆大夫有主之文。大夫以下不云尺寸，虽有主，无以知其形制，然推义谓亦应有。按丧之铭旌，题别亡者，设重於庭，亦有所凭，祭必有尸，想像平存。此皆自天子及士，并有其礼，但制度降杀为殊，何至於主，唯侯王而已？礼言重，主道也，埋重则立主。今大夫士有重，亦宜有主，主以纪别座位。有尸无主，何以为别？将表称号题祖考，何可无主？ 今按，经传未见大夫士无主之义，有者为长。）
后魏孝明帝孝昌中，清河王怿议曰： 原夫作主之礼，本以依神，孝子之心，非主莫展。今铭旌纪柩，设重凭神，祭必有尸，神必有庙，皆所以展事孝敬，想像平存。上自天子，下达於士，如此四事，并同其礼。何至於主，唯谓王侯？若位拟诸侯者则有主，位为大夫者则无主，便是三神有主，一位独阙，求诸情理，实所未安。宜通为主，以铭神位。 
诸藏神主及题板制（追加易主附周魏东晋大唐）
周制，公羊说：主藏太庙室西壁中，以备火灾。（西方，长老之处，尊之也。春秋左氏传说曰： 主祏於宗庙，言宗庙有祏室，所以藏神主。 ）
魏代，或问高堂隆曰： 昔受训云，冯君八万言章句，说正庙之主，各藏太室西壁之中。迁庙之主，於太祖太室北壁之中。按逸礼，藏主之处，似在堂上壁中。 答曰： 章句但言藏太祖北壁中，不别堂室。愚意以堂上无藏主，当室之中也。 （蜀谯周礼祭集志： 四时祭各於其庙室中神位，奥西墙下，东乡。诸侯庙，木主在尸之南，为在尸上也。东乡，以南为上。 ）
东晋尚书符问太常贺循： 太庙制度，南向七室，北向阴室复有七。帝后应共处七室埳中，当别处阴室？ 循上曰： 谨按后配尊於帝，神主所居，同太室。 （循又按： 汉仪藏主於室中西墙壁埳中，去地六尺一寸。当祠则设座於埳下。礼，天子达乡者牖也，谓夹户之窗。古者帝各异庙，今者共堂别室，制度不同，疑室户亦异。 又按： 古礼，神主皆盛以石函。馀荐藉，文不备见。挚虞决疑云： 庙主藏於户之外西墉之中，有石函，名曰宗祏。函中笥，以盛主。  ）
又琅琊王妃敬后前薨，而王后纂统，追加谥号，改神主，访贺循云： 琅琊典祠令孙文立议： 使者奉主及册命诣中閤，中人受取入内，易著石函中。故主留於庙閤。新主出庙，国官拜送。 如文议，则非於行庙受册。 循答曰： 崇谥敬后，宜立行庙。以王后之号，有加常尊，轻重不同，则宜礼有变改。既立行庙，则常主宜出居座位。临加册谥而并易以新主，则故主宜还埋故庙两阶之间。 
又穆帝永和二年，有司奏征西、章郡、颍川、京兆四府君毁主藏处。尚书郎徐禅议： 礼，去祧为坛，去坛为墠，岁祫则祭之。今四祖迁主，可藏之石室，有祷则祭坛墠。 又遣禅至会稽访处士虞喜。曰： 汉代韦玄成等以毁主瘗於园。魏朝议者云应埋两阶间。且神主本在太庙，若今别室而祭，则不如永藏。又四君无追号之礼，益明应毁而无祭。 於是会稽王昱等奏四祖同居而祧，藏主石室，禘祫乃祭。（按贺循与王导书云： 代祖武皇帝初成太庙，时正神既七，而有杨元后之神，时亦权立一室。永熙元年，告世祖谥於太庙八室。 刁协按，元皇后於太庙东阴室中安神主，不增立一室。）
安昌公荀氏祠制，神板藏以帛囊，白缣裹盛，如婚礼囊板。板与囊合於竹箱中，以帛缄之，检封曰 祭板 。
大唐永徽中，礼部尚书许敬宗奏： 皇祖弘农府君庙应迭毁。谨按旧议，汉丞相韦玄成以为毁主瘗埋。万国宗飨，有所从来，一朝埋藏，事不允惬。又按晋博士范宣欲别立庙宇，方之瘗埋，颇协情理，然事无典故，亦未足依。今谨准量，去祧之外，犹有坛墠，祈祷所及，窃谓合宜。今庙制与古不同，共阶别室，西方为首。若在西夹之中，仍处尊位，祈祷则祭，未绝祗享，方诸旧仪，情实可安。弘农府君庙远亲杀，详据旧章，礼合迭毁。臣参议迁奉神主，藏於夹室，本情笃教，在理为弘。 诏从之。
兄弟相继藏主室
晋太常华恒被符，宗庙宜时有定处。恒按前议以为： 七代制之正也，若兄弟旁及，礼之变也。则宜为神主立室，不宜以室限神主。今有七室，而神主有十，宜当别立。臣为圣朝已从汉制。今圣上继武帝，庙之昭穆，四代而已。前太常贺循等，并以为惠、怀、愍三帝别立寝庙。臣以为庙当以容主为限，亦无常数。据殷祭六庙，而有二祖三宗不毁。又汉之二祖，寝庙各异。明功德之君，自当特立。若系之七室，则殷之末代，当祭祢而已。准之前议，知以七为正，不限之七室。故虽有兄弟旁及，至禘祫不越昭穆，则章郡、颍川宜全七代之礼。按周官有先公先王之庙，今宜为京兆以上，别立三室於太庙西厢。宣皇帝得正始祖之位，惠、怀二帝不替，而昭穆不阙，於礼为安。 
骠骑长史温峤议： 惠、怀、愍於圣上以春秋而言，因定先后之礼。夫臣子一例，君父敬同。故可以准於祖祢，然非继体之数也。按太常恒所上，欲还章郡、颍川以全七代。愚谓是恒又求京兆以上三代在庙之西厢，臣窃不安。 
温峤为王导答薛太常书曰： 省示并博士议，今明尊尊不复得系本亲矣。先帝平康北面而臣愍帝，及终而升上，惧所以取讥於春秋。今所论太庙坎室足容神主不耳，而下愍帝於东序，此为违尊尊之旨。愍帝犹子之列，不可为父，与兄弟之不可一耳。鲁闵公，僖公兄弟也，而传云 子虽齐圣，不先父食 。如此无疑，愍帝不宜先帝上也。今唯虑庙窄，更思安处，宜令得并列正室。 
又荀松与王导书曰： 三年当大禘，愍帝以居子位，复居父位。且 子虽齐圣，不先父食 。此君即父也。此为愍帝是先帝之父，怀帝是愍帝之父，惠帝是怀帝之父，二代便重四代，所以为疑处也。 答曰： 意谓君位永固，无复暂还子位之理。惠帝至先帝虽四君，今亦不以一君为一代，何嫌二代之中重四君耶？今庙尚居上，祀何得居下！若暂下则逆祀也。 
孔衍议： 别庙有非正之嫌，似若降替，不可行也。 
博士傅纯议云： 议者既欲据传疑文，又欲安之阴室。据传则所代为祢，阴室非祢所处，此矛盾之说。夫阴室以安殇主，北向面阴，非人君正位。更衣者，帝王入庙便殿，当归盛位。汉明以存所常居，故崩以安神。而议者谓卑於阴室，实所未喻。惠、怀、愍宜更别立庙。 
元帝崩，温峤答王导书云： 近诏以先帝前议所定，唯下太常安坎室数。今坎室窄，其意不过欲定先神主，存正室，故下愍帝也。庙窄之与本体，各是一事，那何以庙窄而废本体也？ 
明帝崩，祠部以庙过七室，欲毁一庙；又正室窄狭，欲权下一帝。温峤议： 今兄弟同代，已有七帝。若以一帝为一代，则当不得祭於祢，乃不及庶人之祭也。夫兄弟同代，於恩既顺，於义无否。至於庙室已满，大行皇帝神主当登正室。又不宜下正室之主，迁之祧位。自宜增庙。权於庙上设幄坐，以安大行之主。若以今增庙违简约之旨，或可就见庙直增坎室乎？此当问庙室之宽窄。 其庙室宽窄，亦所未详。
移庙主
东晋孝武太元十六年，改新太庙，立行庙，移神主。祠部郎傅瑗问徐邈其仪。答曰： 礼，祫祭，祝迎四庙之主。又，国有大故，敛群庙之主於祖庙。寻文求旨，盖并同时。既出坎而不殊，谓可同时告奠。奠讫，次引大驾卤簿列於外。左右侍卫各从神舆，不复待一主入室迎一主也。其陪位者，每神舆出，辄遥拜致敬。迁引既毕，乃辞退。特迁主之晨，宜依告以设奠，而启鼓严之节。 瑗又问： 今既启严，复应奏解严不？ 邈云： 吉凶有事，可相比方者。山陵每启严而不解严。严是迁主之节，不可以不告。解严自为军徒休息，何取於告神乎！ 瑗又问： 四府君室狭，不容四座，可以户外张幔不？ 邈云： 室狭不容四座，户外张幔，可谓礼从宜。 （初，武帝咸宁三年，燕国迁庙主当之国，国子博士孙繁按： 礼，凡告事以特牲。又礼，盛主以簟笥，载以斋车，即古之金辂也。每舍奠焉。又礼，庙事考妣，同席共馔，一尸而祭，以神合为一也。今王之国，迎庙主而行，宜以发日，夙兴，告庙迎主。今无斋车，当以犊车，二主同车共祠，合於古。宗祀国迁，掌奉主祏当侍从。主车在王卤簿前，设导从。每顿止，传主车於中门外，左，设脯醢醴酒之奠，而后即安之。 ）
师行奉主车（夏周）
夏启与有扈氏战於甘之野，誓师云： 用命赏於祖，不用命戮於社。 （祖谓迁主。）
周制，记曰：  古者师行，必以迁庙主行乎？ 孔子曰： 天子巡狩，必以迁庙主行，载于斋车，言必有尊也。今也取七庙之主以行，则失之矣。 曾子问曰： 古者师行无迁主，则何主？ 孔子曰： 主命。天子诸侯将出，必以币帛皮圭，告于祖祢。遂奉以出，载于斋车以行。每舍，奠焉，而后就舍。（以脯醢礼神，乃敢即安也。所告而不以出，即埋。）反必告，设奠。卒，敛币玉，藏诸两阶閒，乃出。盖贵命也。  
立尸义（夏殷周）
尸，神象也。祭所以有尸者，鬼神无形，因尸以节醉饱，孝子之心也。夏氏立尸而卒祭。（夏礼，尸有事乃坐。）殷坐尸。（无事犹坐。）周坐尸，诏侑无方。其礼亦然，其道一也。（言此亦周所因於殷也。方犹常也。告尸行节，劝尸饮食无常，若孝子之为也。孝子就养无方也。）又云 旅酬六尸 。（使之相酌也。后稷之尸，发爵不受旅。）曾子问曰： 祭必有尸乎？（言无益，无用为。）若厌祭亦可乎？ （厌时无尸。）孔子曰： 祭成丧者，必有尸。尸必以孙。孙幼，则使人抱之。无孙，则使同姓可也。 （人以有子孙为成人。子不殇父，义由此也。）夫祭之道，孙为王父尸。所使为尸者，於祭者为子行（户郎反）也。父北面而事之，所以明子事父之道。（子行犹子列也。祭祖则用孙列，皆取於同姓之嫡孙也。天子诸侯之祭，朝事延尸於户外，是以有北面事尸之礼。）君子抱孙不抱子，此言孙可以为王父尸，子不可以为父尸。（以孙与祖昭穆同。）为君尸者，大夫、士见则下之。君知所以为尸者，则自下之。（尊尸也。下，下车也。国君或时幼小，不能尽识群臣，有以告者，乃下也。）尸必式，（礼之也。）乘必以几。（尊者慎也。）君迎牲而不迎尸。（别嫌也。）尸在庙门外则疑於臣，在庙中则全於君。君在庙门外则疑於君，入庙中则全於臣，全於子，是故不出者，明君臣之义。（不迎尸者，欲全其尊也。尸，神象也。鬼神之尊，在庙中。人君之尊，出庙门则伸也。）祝迎尸於庙门之外者，象神从外来也。天子宗庙之祭，以公卿大夫孙行者为尸。一云：天子不以公为尸，诸侯不以卿为尸，为其太尊，嫌敌君。故天子以卿为尸，诸侯以大夫为尸。周公祭太山而以召公为尸者，外神，宾主相见敬之道，不嫌也。卿大夫不以臣为尸，俱以孙者，避君也。天子诸侯虽以卿大夫为尸，皆取同姓之嫡也。夫妇共尸者，妇人祔从於夫，同牢而食，故共尸也。始死无尸者，尚如生，故未立也。檀弓云： 既封，主人赠，而祝宿虞尸。 （赠，以币送死者於壙也。於主人赠，祝先归也。封，彼验反。）白虎通曰： 祭所以有尸者，鬼神听之无声，视之无形，升自阼阶，仰视榱桷，俯视几筵，其器存，其人亡，虚无寂寞，思慕哀伤，无所写洩，故座尸而食之，毁损其馔，欣然若亲之饱，尸醉若神之醉矣。诗云 神具醉止，皇尸载起。  
说曰：按凫鹥诗，美成王能持盈守成，神祇祖考安乐之也。其诗五章，每章有公尸。郑玄以初章为宗庙，其二为四方百物，其三为天地，其四为社稷、山川，其五为七祀，则是周代大小神祀皆有尸也。至於周人轻重各因其象类。又按周公祭太山，以召公为尸，是三公之类也。又秋官职，祭亡国之社以士师为尸，是刑戮之义，则其馀亦可知矣。
议曰：古之人朴质，中华与夷狄同，有祭立尸焉，有以人殉葬焉，有茹毛饮血焉，有巢居穴处焉，有不封不树焉，有手抟食焉，有同姓婚娶焉，有不讳名焉。中华地中而气正，人性和而才惠，继生圣哲，渐革鄙风。今四夷诸国，地偏气獷，则多仍旧。（具边防序中。）自周以前，天地、宗庙、社稷一切祭享，凡皆立尸。秦汉以降，中华则无矣。或有是古者，犹言祭尸礼重，亦可习之，斯岂非甚滞执者乎！（按后魏文成帝拓跋濬时，高允献书云： 祭尸久废。今风俗则取其状貌类者以为尸，祭之宴好，敬之如夫妻，事之如父母，败损风化，黩乱情礼。 据文成帝时，其国犹在代北。又按周隋蛮夷传巴、梁间俗，每秋祭祀，乡里美鬓面人，送迎为尸以祭之。今郴、道州人，每祭祀，迎同姓丈夫、妇人伴神以享，亦为尸之遗法，有以知古之中华则夷狄同也。）
