<strong>礼六沿革六吉礼五</strong>
山川
（黄帝虞周秦汉后汉魏宋梁后魏后周隋大唐）
黄帝祭於山川，与为多焉。（与，比也。比吉祭，祀山川黄帝最多。）
虞氏秩於山川，遍於群神。（秩，序也。以次序而祭之。五岳视三公，四渎视诸侯。）
周制，四坎坛祭四方，（四方即谓山林、川谷、丘陵之神。祭山林丘陵於坛，川谷於坎，则每方各为坛为坎。）以血祭祭五岳，（阴祀自血起，贵气臭。）以埋沈祭山林山泽。（祭山林曰埋，川泽曰沈。各顺其性之含藏。）一岁凡四祭：一者谓迎气时，二者郊天时，三者大雩时，四者大蜡时，皆因以祭之。礼神之玉，两珪有邸，五寸。牲用少牢，各随方色，币亦随牲色。（牧人云： 望祀各以其方之色牲，毛之。 注云： 望祀谓五岳、四镇、四渎。 ）器用蜃。（鬯人云： 凡四方山川用蜃。 ）用五献。（礼器云： 五献察。 注云： 谓祭四望山川。 ）祭日，王及尸皆服毳冕。（司服注云： 毳冕，画虎蜼，谓宗彝。其衣三章，裳二章，凡五也。 史记云 周公祀太山，以召公为尸， 是有尸也。）乐奏姑洗，歌南吕，舞大韶，以祀四望，（姑洗，阳声第三者，南吕为之合。四望：五岳、四镇、四渎。）奏蕤宾，歌函锺，舞大夏，以祀山川。（蕤宾，阳声次四。）其祭之岳镇，则升血为始，四渎则沈血为始。（觐礼云 祭山升，祭川沈 也。尔雅云 祭山曰庋悬，祭川曰浮沈 也。庋音久委反。）次荐豆笾及爓肉，为朝践。（故大祭用腥，则次祀用爓也。爓谓沈肉於汤也。故郑云 沈肉曰爓 。）时王酌盎齐以献，所谓朝践之献也。大宗伯亚献，亦以盎齐。至熟，王酌清酒以献尸，亚者亦清酒，所谓馈食之献。通前四献也。尸食讫，王又酌清酒以酳尸。凡五献也。
秦并天下，令祠官所常奉名山川鬼神可得而序。於是自崤以东，名山大川祠。（崤即今之陕郡二崤。）曰太室，（太室，嵩高也。）恒山，泰山，会稽，湘山。水曰济，曰淮。春以脯酒为岁祷，因泮冻；（解冻也。）秋涸冻；（涸读与沍同。涸，凝也。春解秋凝。）冬塞（先代反）祷祠。（谓报其所祈。下祷塞同。）其牲用牛犊各一，牢具圭币各异。自华以西，名山七：曰华山，薄山，（薄山，襄山也。说者云在河东。一曰在潼关北十馀里。而此云自华以西者，今则阌乡之南山，连延西出，并得华山之名。）岳山，岐山，吴山，鸿冢，渎山。渎山，蜀山之頠也。（周礼职方氏 雍州，其山曰岳。 尔雅云 河西曰岳 。说者咸云岳即吴岳也。今此有岳山，又有吴山，则吴岳非一山，但未详岳之所在。徐广云 岳山在武功 。地理志武功无岳，但有垂山。岐山在今之岐山县也。其山两岐，故俗呼为箭阔岭。吴山在今汧阳郡之吴山县。鸿冢者，黄帝臣鬼臾区，号大鸿，葬雍，故鸿冢是也。苏林曰： 今雍有鸿冢。 頠在湔氐道也。）名川四：曰河，祠临晋；（即今之冯翊郡朝邑县界。）沔，祠汉中；（沔，汉水之上名也。汉中，今汉中郡也。）湫泉，祠朝那；（湫泉在安定郡界，清彻可爱，不容秽浊，或有諠污，辄兴云雨。土俗亢旱，每於此求之，相传云龙所居也。天下山川隈曲，亦往往有之。）江水，祠蜀。亦春秋泮涸祷塞如东方山川，而牲亦牛犊牢具圭币各异。而四大冢鸿、岐、吴、岳，皆有尝禾。（以新穀祭。）其河加有尝醪。皆在雍州之域，近天子都，故加车一乘，〈马亚〉驹四。灞、浐、沣、涝、泾、渭、长水，皆不在大山川数，以近咸阳，尽得比山川祠，而无诸加。（谓加车及〈马亚〉驹之属。）
汉孝文十二年，五穀不登，诏增修山川群祀。（诏曰： 比年五穀不登，欲增诸神祀。按王制曰： 山川神祇有不举者，为不敬。 今恐山川百神应典礼者，尚未尽秩。其议增修群祀宜享祀者，以祈丰年。 ）武帝因巡狩，礼其名山大川，用驹者悉以木偶马代，行过亲祠者乃用驹。
后汉章帝元和二年，诏祀山川百神应礼者。
魏文帝黄初二年，礼五岳四渎，咸秩群祀，瘗沈珪璋。
宋孝武帝大明七年六月，有司奏奠祭霍山。殿中郎丘景先议： 宜使太常持节，牲以太牢之具，羞用酒脯时穀，礼以赤璋纁币，器用陶匏，藉用茅席。为坛兆。 时不用蜃，同郊祀以爵献。凡肴馔种数，依社祭。
梁令郡国有五岳者，置宰祀三人，及有四渎若海应祀者，皆以孟春仲冬祀之。
后魏景穆帝立五岳四渎庙於桑乾水之阴，春秋遣有司祭。其馀山川诸神三百二十四所，每岁十月，遣祠官诣州镇遍祀。有水旱灾厉，则牧守各随其界内而祈谒。王畿内诸山川，有水旱则祷之。太武帝南征，造恒山，祀以太牢。浮河、济，祀以少牢。过岱宗，祀以太牢。遂临江，登瓜步而还。
后周大将出征，遣太祝以羊一，祭所过名山大川。
隋制，祀四镇：东镇沂山，西镇吴山，南镇会稽山，北镇医无闾山，（在东夷中，遥祀。）冀州镇霍山。并就山立祠。祀四海：东海於会稽县界，南海於南海镇南，并近海立祠。及四渎，并取侧近巫一人，主知洒扫，并令多植松柏。
大唐武德、贞观之制，五岳、四镇、四海、四渎，年别一祭，各以五郊迎气日祭之。东岳岱山，祭於兖州；东镇沂山，祭於沂州；东海，於莱州；东渎大淮，於唐州。南岳衡山，於衡州；南镇会稽山，於越州；南海，於广州；南渎大江，於益州；中岳嵩山，於洛州。西岳华山，於华州；西镇吴山，於陇州；西海及西渎大河，於同州。北岳恒山，於定州；北镇医无闾山，於营州；北海及北渎大济，於洛州。其牲皆用太牢。祀官以当界都督刺史充。先天二年，封华岳神为金天王。开元十三年，封泰山神为天齐王。天宝五载，封中岳神为中天王，南岳神为司天王，北岳神为安天王。六载，河渎封为灵源公，济渎封为清源公，江渎封为广源公，淮渎封为长源公。会稽山为永兴公，岳山为成德公，霍山为应圣公，医巫闾山为广宁公。八载闺六月，封太白山为神应公。其九州镇山，除入诸岳外，并宜封公。十载正月，以东海为广德王，南海为广利王，西海为广润王，北海为广泽王。分命卿监诣岳渎及山，取三月十七日一时备礼，兼册祭。仪具开元礼。（武德二年十月，上亲祀华岳。旧仪，岳渎以上祝版，御署讫，北面再拜。武太后证圣元年十月，有司上言曰： 谨按 五岳视三公，四渎视诸侯 ，天子无拜公侯之礼。请依旧仪。五岳以下，署而不拜。 制可之。开元元年，太常奏： 伏准唐礼，祭五岳四渎皆称嗣天子，祝版皆进署。窃以舜典 五岳视三公，四渎视诸侯 ，则不合称嗣天子及亲署其祝文。伏请称皇帝谨遣某乙，敬祭於某岳渎之神。 从之。贞元四年五月，太常卿董晋奏： 五岳四渎，其神版并合御署。至上元元年，中祠小祠，一切权停。自后因循，不请御署其祝版。欲至飨祭日，所司准程先取署，附驿发遣。敕旨宜依，仍委所司，每至时先奏，附中使送。 初，开元九年十二月，天台道士司马承祯言： 今五岳神祠，是山林之神也，非正真之神也。五岳皆有洞府，有上清真人降任其职，山川风雨阴阳气序，是所理焉。冠冕服章，佐从神仙，皆有名数。请别立斋祠之所。 上奇其说，因敕五岳，各置真君祠一所。）
籍田
（周汉后汉魏晋东晋宋齐梁后魏北齐隋大唐）
周制，天子孟春之月，乃择元辰，亲载耒耜，置之车右，帅公卿诸侯大夫，躬耕籍田千亩於南郊。（籍，借也。谓借人力以理之。劝率天下使务农也。春秋传曰 郊而后耕 ，遂籍人力以成岁功，故谓之帝籍。天子籍田千亩於南郊，诸侯百亩於东郊。）冕而朱纮，躬秉耒，天子三推。（推，发也。诸侯三公冕而青纮，躬秉耒，三公五推，诸侯九推。）以事天地、山川、社稷、先古，（先古，先祖。）以为醴酪粢盛，於是乎取之。（敬之至也。）内宰诏后，帅六宫之人，生穜稑之种，以献於王。使后宫藏种而又生之。（太常条穀种黍稷穜稑，使内宰后宫生之者，示种类孳息之祥，且佐王於耕事，所以俱自尽於郊庙也。稑，早也。穜，晚也。先种后熟谓之穜，后种先熟谓之稑。）甸师掌帅其属而耕耨王籍，以时入之。（其属，庶人也。耨，锄也。王籍谓王者籍田千亩，所亲帅公卿以下亲耕农人耕之处也。庶人终於千亩，故曰帅其属耕耨王籍，入其收也。）
汉文帝制曰： 农，天下之本，遂开籍田，朕躬耕，以给宗庙粢盛。 （粢，黍稷也。盛，器，谓簠簋。）旧仪 春始东耕於籍田，官祠先农，以一太牢，百官皆从。（先农，神农也。五经要义云： 立坛於田所，祠之，其制度如社之坛。 ）赐三辅二百里孝悌、力田、三老帛。种百穀万斛，为立籍田仓，置令、丞。穀皆以给天地、宗庙、群神之祀，以为粢盛。 景帝诏曰 朕亲耕为天下先 。昭帝幼即位，耕於钩盾弄田。（钩盾，宦者近署，故往试耕为戏弄。）
后汉明帝永平中二月，东巡耕於下邳。章帝元和中正月，北巡耕於怀县。其籍田仪：正月始耕，常以乙日，祠先农及耕於乙地。昼漏上水初纳，执事告祠先农，已享。（耕日，以太牢祭先农於田所。）耕时，有司请行事，就耕位，天子、三公、九卿、诸侯、百官以次耕。推数如周法。力田种各耰讫，有司告事毕。是月，命郡国守皆劝人始耕。
魏氏天子亲耕籍田。藩镇阙诸侯百亩之礼。
晋武帝泰始四年正月丁亥，帝躬耕籍田於东郊。诏曰： 近代以来，耕籍田於数步之中，空有慕古之名，曾无供祀训农之实，而有百官车徒之费。今循千亩之制，当与群公卿士躬稼穑之艰难，以帅先天下。於东郊之南，洛水之北。 （去宫八里，远十六里为此千亩。）帝御木辂以耕，太牢祀先农。自惠帝后，礼废矣。
东晋元帝将修耕籍事，竟不行。（时朝议：至尊应躬祠先农不？贺循曰： 汉仪无躬祭之文，然王祭四望则毳冕，祭社稷五祀则絺冕，以此不为无亲祭之义。 ）
宋文帝元嘉二十一年，将亲耕。（时史学生山谦之以私鸠集其仪，因以奏闻。诏言酌斟众条，造定图注。）先立春九日，司空、大司农、京尹、令、尉，度宫之辰地八里之外，整制千亩，中开阡陌。立先农於中阡西陌南，御耕坛於中阡东陌北。将耕，宿设青幕於耕坛之上。皇后帅六宫之人出穜稑之种，付籍田令。耕日，太祝令以一太牢祠先农，一如帝社仪。孟春上辛后吉亥，御乘耕根三盖车，驾苍驷，建青旂，著通天冠，青帻，青衮，佩苍玉。藩王以下至六百石皆衣青。唯三台武卫不耕，不改章服。驾出如郊庙仪。至籍田，侍中跪奏： 至尊降车。 临坛，大司农跪奏： 先农已享，请皇帝亲耕。 太史赞曰： 皇帝三推三反。 於是群臣以次耕，王公及诸侯五推五反，孤卿大夫七推七反，士九推九反。籍田令率其属耕，竟亩，洒种即耰，礼毕。乃班下州县，悉备其礼焉。
齐武帝永明中，耕籍田用丁亥。（时有司奏：正月丁亥，可祀先农。比来并用立春后亥。王俭以为亥日籍田，经记无文。助教周山文议曰： 蔡邕月令章句解元辰云 日，幹也。辰，支也。有事於天，用日；有事於地，用辰 。 何佟之云： 少牢馈食礼云 孝孙某，来日丁亥，用荐岁事於皇祖伯某 。郑以为 不必丁亥，今但直举一日以言之耳。禘太庙礼日用丁亥，若不得丁亥，则用己亥、辛亥，苟有亥焉可也 。汉文用此日耕籍祠先农，后王相承用之，非有别义。 班固序亥位云 阴气应无射，该藏万物，而杂阳阂种 也。且亥既水辰，含育为性，播厥取吉，其在兹乎！）使御史乘马车，载耒耜，从五辂后。
梁初，依宋齐礼，以正月用事，不斋不祭。天监十二年，以启蛰而耕。（时在二月内，尚书云 以殷仲春 ，籍田理在建卯，於是改用二月。）与百官御事并斋三日，沐浴祼飨。侍中奉耒耜，载於象辂，以随木辂之后。（礼云 亲载耒耜，措於参保介之御閒。 则置所乘辂上。）普通二年，又移籍田於建康北岸，筑兆域如南北郊。别有亲耕台，在坛东。帝亲耕毕，登此台以观公卿之推反。
后魏太武帝天兴三年春，始躬耕籍田，祭先农，用羊一。
北齐籍於帝城东南千亩内，种赤粱、白穀、大豆、赤黍、小豆、黑穄、麻子、大麦、小麦，色别一顷。自馀一顷，地中通阡陌，作祠坛於陌南阡西，广轮三十尺，四陛三壝四门。又为大营於外，设御耕坛於阡东陌北。每岁正月上辛后吉亥，祠先农神农氏於坛上，无配飨。祭讫，亲耕。
隋制，於国南十四里启夏门外，置地千亩，为坛行礼。播殖九穀，纳於神仓，以拟粢盛。穰藁以饷牺牲。
大唐贞观三年正月二十一日，太宗亲祭先农，籍於千亩之甸。（初，议籍田方面所在，给事中孔颖达曰： 礼，天子籍田於南郊，诸侯於东郊。晋武帝犹於东南。今於城东，不合古礼。 太宗曰： 礼缘人情，亦何常之有。且虞书云 平秩东作 ，巳在东矣。又乘青辂、推黛耜者，所以顺於春气。且朕见居少阳之地，田於东郊，盖其宜也。 於是遂定。）武后改籍田为先农坛。神龙初，复改先农坛为帝社坛。（祝钦明奏曰： 按祭法： 王自为立社曰王社。 先儒以为其社在籍田之中，诗载芟篇序云 春籍田而祈社稷 是也。 具社稷篇中。）开元二十三年二月，亲祀神农於东郊，句芒配。礼毕，躬御耒耜籍於千亩之甸。时有司进仪注：天子三推，公卿九推，庶人终亩。玄宗欲重劝耕籍，遂进耕五十馀步，尽垄乃止。耕毕，辇还斋宫，大赦。侍耕、执牛官皆加级赐帛。其仪备开元礼。
先蚕（周汉后汉魏晋宋北齐后周隋大唐）
周制，仲春，天官内宰诏后帅外内命妇，始蚕於北郊，以为祭服。（蚕於北郊，妇人以纯阴也。）天子、诸侯必有公桑蚕室，近川而为之。筑宫仞有三尺，棘墙而外闭之。后妃斋戒，享先蚕而躬桑，以劝蚕事。（季春吉巳，王后享先蚕。先蚕，天驷也。享先蚕而后躬桑，示率先天下也。）及大昕之朝，君皮弁素积，卜三宫之夫人、世妇之吉者。使入蚕於蚕室，奉种浴於川。桑於公桑，风戾以食之。是月也，命有司无伐桑柘。（爱蚕食也。有司，主山林之官也。）乃修蚕器，（薄槌钩筐之类。）禁原蚕。（原，再也。天文，辰为马。蚕与马同气，物莫能两大，禁原蚕，为伤马。）
汉皇后蚕於东郊。（其仪：春桑生，而皇后亲桑於苑中。蚕室养蚕千薄以上，祀以中牢羊豕。祭蚕神曰苑窳妇人、寓氏公主，凡二神。群臣妾从桑还，献於茧馆，皆赐从桑者丝。皇后自行。窳音以主反。）
后汉皇后四月，帅公卿列侯夫人蚕。皇后出，乘鸾辂，青羽盖，驾四马，龙旂九斿。大将军妻参乘，太仆妻御，前鸾旂车，皮轩闟（音翕）戟，雒阳令奉引，千乘万骑。车府令设卤簿驾，公、卿、五营校尉、司隶校尉、河南尹妻皆乘其官车，带夫本官绶，从其官属导从皇后。置武贲、羽林骑，戎头、黄门鼓吹，五帝车，女骑夹毂，执法御史在前后，亦有金钲黄钺，五将导。桑於蚕宫，手三盆於茧馆，毕，还宫。祀先蚕，礼以少牢。（凡蚕丝絮，织室以作祭服。祭服者，冕服也。天地宗庙群神五时之服。其皇帝得以作缕缝衣，皇后得以作巾絮而已。置蚕宫令、丞，诸天下官下法皆诣蚕室，与妇人从事，故旧有东西织室作治。）
魏文帝黄初七年，皇后蚕於北郊，依周典也。
晋武帝太康六年，蚕於西郊。（盖与籍田对其方也。）先蚕坛高一丈，方二丈，四出陛，陛广五尺，在皇后采桑坛东南帷宫外门之外，而东南去帷宫十丈，在蚕室西南，桑林在其东。取列侯妻六人为蚕母。蚕将生，择吉日，皇后著十二笄步摇，依汉魏故事，衣青衣，乘油画云母安车，驾六騩（音贵）马。女尚书著貂蝉佩玺陪乘，载筐钩。公主、三夫人、九嫔、世妇、诸太妃、太夫人及县乡君、郡公侯特进夫人、外世妇、命妇皆步摇，衣青，各载筐钩从蚕。先桑二日，蚕宫生蚕著簿上。躬桑日，皇后未到，太祝令质明以太牢告祠，谒者一人监祠。祠毕，彻馔，颁馀胙於从桑及奉祠者。皇后至西郊升坛，公主以下陪列坛东。皇后东面躬桑，采三条，诸妃公主各采五条，县乡以下各采九条，悉以桑授蚕母，还蚕室。事讫，皇后还便座，公主以下乃就位，设飨宴，赐绢各有差。
宋孝武大明四年，始於台城西白石里为蚕所，设兆域，置大殿，又立蚕观。（其礼皆循晋氏。）
北齐为蚕坊於京城北之西，去皇宫十八里外。有蚕宫，方九十步，墙高一丈五尺。其中起蚕室二十七，别殿一区。置蚕宫令、丞，宦者为之。路西置皇后蚕坛，高四尺，方二丈，四陛，陛各广八尺。置先蚕坛於桑坛东南，大路东，横路南。坛高五尺，方二丈，四陛，陛各五尺。外兆方四十步，面开一门。有绿襜襦、褠衣、黄履，以供蚕母。每岁季春，穀雨后吉日，使公卿以一太牢祠先蚕黄帝轩辕氏於坛上，无配，如祀先农。礼讫，皇后因亲桑於坛。备法驾，服鞠衣，乘重翟，帅六宫升桑坛东陛，即御座。女尚书执筐，女主衣执钩，立坛下。皇后降自东陛，执筐者处右，执钩者居左，蚕母在后。乃躬桑三条，讫，升坛即御座。内命妇以次就桑，服鞠衣者采五条，展衣者七条，褖衣者九条，以授蚕母。还蚕室，切之，授世妇，洒一簿。凡应桑者并复本位。后乃降坛，还便殿，设劳酒，颁赉而还。
后周制，皇后乘翠辂，率六宫三妃、三〈女弋〉、（音弋，妇官名。）御媛、御婉、三公夫人、三孤内子至蚕所，以一少牢亲进，祭奠先蚕西陵氏神。礼毕，降坛，令二嫔为亚献终献，因以躬桑。
隋制，先蚕坛，於宫北三里为坛，高四尺。季春上巳，皇后服鞠衣，以一太牢、制币，祭先蚕於坛上，用一献之礼。祭讫，就桑位於坛南，东面。尚功进金钩，典制奉筐。皇后采三条，反钩。命妇各依班采五条九条止。世妇於蚕母受切桑，洒讫，皇后乃还。（自齐及周隋，其典法多依晋仪，亦时有损益。）
大唐显庆元年三月辛巳，皇后武氏；先天二年三月辛卯，皇后王氏；乾元二年三月己巳，皇后张氏：并有事於先蚕。其仪备开元礼。
