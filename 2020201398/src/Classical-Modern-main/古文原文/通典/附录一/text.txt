<strong>御制重刻通典序</strong>
稽古帝王治天下之大经大法，以及累朝名物制度因革损益之详，纷纶浩博，散见典籍，未有统贯。唐宰相杜佑於为淮南节度书记时，始出己意，搜讨类次，勒成一书，名曰通典，为类八，为书二百卷，自唐肃代閒，上溯唐虞，虽亦稍据刘秩政典及开元新礼诸书，要其网罗百代兼总而条贯之，斯已勤矣。厥后，郑樵广之作通志，马端临续之作通考，三书并行於世。朕以其历年久远，颇有残缺，特命重为校正刊刻，以广其传，通典实先告竣。朕惟三书各有意义，郑樵主於考订，故旁及细微；马端临意在精详，故閒出论断；此书则佑自言徵於人事，将施有政，故简而有要，核而不文。观其分门起例，由食货以讫边防，先养而后教，先礼而后刑，设官以治民，安内以驭外，本末次第，具有条理，亦恢恢乎经国之良模矣。书曰： 学於古训乃有获。 为国家者，立纲陈纪，斟酌古今，将期与治同道而不泥其迹，则是书实考镜所必资，岂以供博览而已哉！爰揭之以告读是书者。乾隆丁卯冬十二月
