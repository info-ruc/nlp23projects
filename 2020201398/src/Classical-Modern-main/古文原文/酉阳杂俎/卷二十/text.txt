<strong>肉攫部</strong>
取鹰法，七月二十日为上时，内地者多，塞外者殊少。八月上旬为次时。八月下旬为下时，塞外鹰毕至矣。鹰网目方一寸八分，从八十目，横五十目，以黄蘖和杼汁染之，令与地色相类。螽虫好食网，以蘖防之。有网竿、都栻、吴公。磔竿二：一为鹑竿，一为鹄竿。鸽飞能远察，见鹰，常在人前。若竦身动盼，则随其所视候之。
取木鸡、木雀、鹞网目方二寸，纵三十目，横十八目。
凡鸷鸟，雏生而有惠，出壳之后，即于窠外放巢。大鸷恐其坠堕及为日所曝，热暍致损，乃取带叶树枝插其巢畔，防其坠堕及作阴凉也。欲验雏之大小，以所插之叶为候。若一日二日，其叶虽萎而尚带青色。至六七日，其叶微黄。十日后枯瘁，此时雏渐大可取。
凡禽兽，必藏匿形影同于物类也。是以蛇色逐地，茅兔必赤，鹰色随树。
鹰巢，一名菆鹰。呼菆子者，雏鹰也。鹰四月一日停放，五月上旬拔毛入笼。拔毛先从头起，必于平旦过顶，至伏鹑则止。从颈下过颺毛，至尾则止。尾根下毛名颺毛。其背毛并两翅大翎覆翮及尾毛十二根等并拔之，两翅大毛合四十四枝，覆翮翎亦四十四枝。八月中旬出笼。
雕角鹰等，三月一日停放，四月上旬置笼。
鹘，北回鹰过尽停放，四月上旬入笼，不拔毛。
鹘，五月上旬停放，六月上旬拔毛入笼。
凡鸷击等，一变为鸽，二变为鴘，转鶬，三变为正鶬。自此已，后至累变，皆为正鶬。
白鸽，觜爪白者，从一变为鴘，至累变，其白色一定，更不改易。若觜爪黑者，臆前纵理，翎尾斑节微微有黄色者，一变为鴘，则两翅封上及两〈月坒〉之毛间似紫白，其余白色不改。
齐王高纬武平六年，得幽州行台仆射河东潘子光所送白鸽，合身如雪色。视臆前微微有纵白斑之理，理色暧昧如纁。觜本之色微带青白，向末渐乌。其爪亦同于觜。蜡胫并作黄白赤。是为上品。黄麻色，一变为鴘，其色不甚改易，惟臆前从斑渐阔而短。鴘转出后乃至累变，背上微加青色，臆前从理转就短细，渐加膝上鲜白。此为次。青麻色，其变色一同黄麻之鴘。此为下品。又有罗乌〈乞鳥〉、罗麻〈乞鳥〉，一日鹘。
白兔鹰，嘴爪白者，从一变为鴘，乃至累变，其白色一定更不改易。嘴爪黑而微带青白色，臆前纵理及翎尾班节微有黄色者，一变背上翅尾微为灰色，臆前纵理变为横理，变色微漠若无，〈月坒〉间仍白。至于鴘转已后，其灰色微褐，而渐渐向白，其嘴爪极黑，体上黄鹊斑色微深者，一变为青白鴘，鴘转之后乃至累变，臆前横理转细，则渐为鶬色也。
齐王高洋天保三年，获白兔鹰一联，不知所得之处。合身毛羽如雪，目色紫，爪之本白，向末为浅乌之色（一曰 目赤色，觜爪之本色白 ）蜡胫并黄，当时号为金脚。
又高帝（一曰 高齐 ）武平初，领军将军赵野叉献白免鹰一联，头及顶遥看悉白，近边熟视，乃有紫迹在毛心。其背上以白地紫迹点其毛心，紫外有白赤周绕，白色之外以黑为缘。翅毛亦以白为地，紫色节之。臆前以白为地，微微有纁赤从理。眼黄如真金，觜本之色微白，向末渐乌。蜡作浅黄色，胫指之色亦黄。爪与觜同。
散花白，觜爪黑而微带青白色者，一变为紫理白鴘，鴘转以后乃至累变，横理转网，臆前紫渐灭成白。其觜爪极黑者，一变为青白鴘，鴘转之后乃至累变，横理转细，臆前渐作灰白色。
赤色，一变为鴘，其色带黑，鴘转已后乃至累变，横理转细，臆前微微渐白。其背色不改，此上色也。
白唐，一变为青鴘而微带灰色，鴘转之后乃至累变，横理转细，臆前微微渐白。
鷃烂堆（一曰雌，又曰雄）黄，一变之鴘，色如鶖氅，鴘转之后乃至累变，横理转细，臆前渐渐微白。
黄色，一变之后乃至累变，其色似于鶖氅而色微深，大况鴘烂雄黄，变色同也。
青班，一变为青父鴘，鴘转之后乃至累变，横理转细，臆前微微渐白。此次色也。
白唐，唐者黑色也，谓斑上有黑色，一变为青白鴘，杂带黑色，鴘转之后乃至累变，横理转细，臆前渐渐微白。
赤斑唐，谓斑上有黑色也。一变为鴘，其色多黑，鴘转之后乃至累变，横理转细，臆前黑虽渐褐，世人仍名为黑鴘。
青斑唐，谓斑上有黑色也。一变为鴘，其色带青黑，鴘转之后乃至累变，横理虽细，臆前之色仍常暗黪。此下色也。
鹰之雌雄，唯以大小为异，其余形象本无分别。雉鹰虽小，而是雄鹰，羽毛杂色，从初及变，既同兔鹰，更无别述。雉鹰一岁，臆前从理阔者，世名为〈乞鳥〉斑。至后变为鴘鶬之时，其臆从理变作横理，然犹阔大。若臆前从理本细者，后变为鴘鶬之时，臆前横理亦细。
荆窠白者，短身而大，五斤有余，便鸟而快，一名沙裹白。生代北沙漠里荆窠上，向雁门、马邑飞。
代都赤者，紫背黑须，白睛白毛。三斤半已上、四斤已下便兔，生代川赤岩里，向虚丘、中山、白〈山間〉飞。
漠北白者，身长且大，五斤有余，细斑短胫，鹰内之最。生沙漠之北，不知远近，向代川、中山飞。一名西道白。房山白者，紫背细斑，三斤已上、四斤已下便兔，生代东房山白杨、椵树上，向范阳、中山飞。
渔阳白，腹背俱白，大者五斤便兔，生徐无及东西曲。一名大曲、小曲。白叶树上生，向章武、合口、博海飞。
东道白，腹背俱白，大者六斤余，鹰内之最大。生卢龙、和龙以北，不知远近，向涣休、巨黑（一曰里）、章武、合口、光州（一曰川）飞。虽稍软，若值快者，越于前鹰。土黄，所在山谷皆有。生柞栎树上，或大或小。
黑皂鹂，大者五斤，生渔阳山松杉树上，多死。时有快者，章武飞。白皂鹂，大者五斤，生渔阳、白道、河阳、漠北，所在皆有。生柏枯树上，便鸟，向灵丘、中山、范阳、章武飞。青斑，大者四斤，生代北及代川白杨树上。细斑者快，向灵丘山、范阳飞。
鴘鹰荏子，青黑者快，蜕净眼明，是未尝养雏，尤快。若目多眵，蜕不净者，已养雏矣，不任用，多死。又条头无花，虽远而聚。或条出句然作声，短命之候。口内赤，反掌热，隔衣蒸人，长命之候。叠尾、振卷打格、只立理面毛、藏头睡，长命之候也。
凡鸷鸟飞尤忌错，喉病入叉，十无一活。叉在咽喉骨前皮里，缺盆骨内，嗉之下。
吸筒，以银〈釒棄〉为之，大如角鹰翅管。鹰已下，筒大小准其翅管。
凡夜条不过五条数者短命，条如赤小豆汁与白相和者死。
凡网损、摆伤、兔蹋伤、鹤兵爪，皆为病。
