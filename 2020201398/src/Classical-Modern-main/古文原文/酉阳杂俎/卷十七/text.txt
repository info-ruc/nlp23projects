<strong>广动植之二</strong>
龙，头上有一物，如博山形，名尺木。龙无尺木，不能升天。
井鱼，井鱼脑有穴，每翕水辄于脑穴蹙出，如飞泉散落海中，舟人竟以空器贮之。海水咸苦，经鱼脑穴出反淡，如泉水焉。成式见焚僧菩提胜说。
异鱼，东海渔人言，近获鱼，长五六尺，肠胃成胡鹿刀槊之状，或号秦皇鱼。
鲤，脊中鳞一道，每鳞有小黑点，大小皆三十六鳞。国朝律，取得鲤鱼即宜放，仍不得吃，号赤鯶公。卖者杖六十，言 鲤 为 李 也。
黄鱼，蜀中每杀黄鱼，天必阴雨。
乌贼，旧说名河伯度（一曰从）事小吏，遇大鱼辄放墨，方数尺，以混其身。江东人或取墨书契，以脱人财物，书迹如淡墨，逾年字消，唯空纸耳。海人言，昔秦皇东游，弃算袋于海，化为此鱼，形如算袋，两带极长。一说乌贼有碇，遇风则蚪前一须下碇。〈魚舀〉鱼，凡诸鱼欲产，〈魚舀〉鱼辄舐其腹，世谓之众鱼之生母。
〈魚昔〉鱼，章安县出。出入〈魚昔〉腹，子朝出索食，暮入母腹。腹中容四子。颊赤如金，甚健，网不能制，俗呼为河伯健儿。
鲛鱼，鲛子惊则入母腹中。
马头鱼，象浦有鱼，色黑，长五丈余，头如马，伺人入水食人。
印鱼，长一尺三寸，额上四方如印，有字。诸大鱼应死者，先以印封之。
石班鱼，僧行儒言，建州有石班鱼，好与蛇交。南中多隔蜂，窠大如壶，常群螫人。土人取石班鱼就蜂树侧灸之，标于竿上向日，令鱼影落其窠上，须臾有鸟大如燕，数百，互击其窠。窠碎，落如叶，蜂亦全尽。
鲵鱼，如鲇，四足长尾，能上树。天旱辄含水上山，以草叶覆身，张口，鸟来饮水，因吸食之，声如小儿。峡中人食之，先缚于树鞭之，身上白汗出如构汁，此方可食，不尔有毒。
鲎，雌常负雄而行，渔者必得其双。南人列肆卖之，雄者少肉。旧说过海辄相负于背，高尺余，如帆乘风游行。今鲎壳上有一物，高七八寸，如石珊瑚，俗呼为鲎帆。成式荆州尝得一枚。至今闽岭重鲎子酱。鲎十二足，壳可为冠，次于白角。南人取其尾，为小如意也。
飞鱼，朗山浪水有鱼，长一尺，能飞，飞即凌云空，息即归潭底。
温泉中鱼，南人随溪有三亭城，城下温泉中生小鱼。
羊头鱼，周陵溪溪中有鱼，其头似羊，俗呼为羊头鱼。丰肉少骨，殊美于余鱼。
〈魚重〉鱼，济南郡东北有〈魚重〉坑，传言魏景明中，有人穿井得鱼，大如镜。其夜，河水溢入此坑，坑中居人皆为〈魚重〉鱼焉。
玳瑁，虫不再交者，虎鸳与玳瑁也。
螺蚌，鹦鹉螺如鹦鹉，见之者凶。蚌当雷声则〈疒秋〉（一曰痢）。
蟹八月腹中有芒，芒真稻芒也，长寸许，向东输与海神，未输不可食。
善苑国出百足蟹，长九尺，四螯。煎为胶，谓之螯胶，胜凤喙胶也。
平原郡贡糖蟹，采于河间界。每年生贡，斩冰火照，悬老犬肉，蟹觉老犬肉即浮，因取之。一枚直百金。以毡蜜束于驿马，驰至于京。
蝤蛑，大者长尺余，两螯至强。八月，能与虎斗，虎不如。随大潮退壳，一退一长。
奔〈魚孚〉，奔〈魚孚〉一名罽，非鱼非蛟，大如船，长二三丈，色如鲇，有两乳在腹下，雄雌阴阳类人。取其子着岸上，声如婴儿啼。顶上有孔通头，气出哧哧作声，必大风，行者以为候。相传懒妇所化。杀一头得膏三四斛，取之烧灯，照读书、纺绩辄暗，照欢乐之处则明。
系臂，如龟，入海捕之，人必先祭。又陈所取之数，则自出，因取之。若不信，则风波覆船。
蛤梨，候风雨，能以壳为翅飞。
拥剑，一螯极小，以大者斗，小者食。
寄居，壳似蜗，一头小蟹，一头螺蛤也。寄在壳间，常候蜗（一曰螺）开出食。螺欲合，遽入壳中。
牡蛎，言牡，非谓雄也。介虫中唯牡蛎是咸水结成也。
玉桃，似蚌，长二寸，广五寸，壳中柱炙之如牛头肱项。
数丸，形似蟛蜞，竟取土各作丸，丸数满三百而潮至（一曰沙丸）。
千人捏，形似蟹，大如钱，壳甚固，壮夫极力捏之不死。俗言千人捏不死，因名焉。
<strong>虫篇</strong>
蝉，未脱时名复育，相传言蛣蜣所化。秀才韦翾（一曰翻）庄在杜曲，尝冬中掘树根，见复育附于朽处，怪之。村人言蝉固朽木所化也，翾因剖一视之，腹中犹实烂木。
蝶，白蛱蝶，尺蠖蠒所化也。秀才顾非熊少年时，尝见郁栖中坏绿裙幅，旋化为蝶。工部员外郎张周封言，百合花合之，泥其隙，经宿化为大胡蝶。
蚁，秦中多巨黑蚁，好斗，俗呼为马蚁。次有色窃赤者。细蚁中有黑者，迟钝，力举等身铁。有窃黄者，最有兼弱之智。成式儿戏时，尝以棘刺标蝇，置其来路，此蚁触之而返，或去穴一尺，或数寸，才入穴中者如索而出，疑有声而相召也。其行每六七有大首者间之，整若队伍。至徙蝇时，大首者或翼或殿，如备异蚁状也。元和中，假居在长兴里。庭有一穴蚁，形状大如次窃赤者，而色正黑，腰节微赤，首锐足高，走最轻迅。每生致蠖及小鱼（一曰虫）入穴，辄坏垤窒穴，盖防其逸也。自后徙居数处，更不复见此。山人程宗乂（一曰文）云： 程执恭在易定，野中蚁楼三尺余。 
蜘蛛，道士许象之言，以盆覆寒食饭于暗室地上，入夏悉化为蜘蛛。
吴公，绥安县多吴公，大者兔寻，能以气吸兔（一云 大者能以气吸兔 ）。小者吸蜥蜴，相去三四尺，骨肉自消。
蠮螉，成式书斋多此虫，盖好窠于书卷也。或在笔管中，祝声可听。有时开卷视之，悉是小蜘蛛，大如蝇虎，旋以泥隔之，时方知不独负桑虫也。
颠当，成式书斋前，每雨后多颠当，窠（俗人所呼）深如蚓穴，网丝其中，土盖与地平，大如榆荚。常仰捍其盖，伺蝇蠖过也翻盖捕之，才入复闭，与地一色，并无丝隙可寻也。其形似蜘蛛（如墙角乱緺中者），《尔雅》谓之王蛈蜴，《鬼谷子》谓之蛈母。秦中儿童对曰： 颠当颠当牢守门，蠮螉寇汝无处奔。 
蝇，长安秋多蝇，成式蠹书，常日读百家五卷，颇为所扰，触睫隐字，驱不能已。偶拂杀一焉，细视之，翼甚似蜩，冠甚似蜂。性察于腐，嗜于酒肉。按理首翼，其类有苍者声雄壮，负金者声清聒，其声在翼也。青者能败物。巨者首如火，或曰大麻蝇，茅根所化也。
壁鱼，补阙张周封言，尝见壁上白瓜子化为白鱼，因知《列子》言朽瓜为鱼之义。
蛣蜣，草中有蛣蜣树。
天牛虫，黑甲虫也。长安夏中，此虫或出于离壁间必雨，成式七度验之皆应。
异虫，温会在江州，与宾客看打鱼。渔子一人，忽上岸狂走。温问之，但反手指背，不能语。渔者色黑，细视之，有物如黄叶，大尺余，眼遍其上，啮不可取，温令烧之落。每对一眼，底有觜如钉，渔子出血数升而死，莫有识者。
冷蛇，申王有肉疾，腹垂至骭，每出则以百练束之，至暑月，常骭息不可过。玄宗诏南方取冷蛇二条赐之，蛇长数尺，色白，不螫人，执之冷如握冰。申王腹有数约，夏月置于约中，不复觉烦暑。
异蜂，有蜂如蜡蜂稍大，飞劲疾，好圆裁树叶，卷入木窍及壁罅中作窠。成式常发壁寻之，每叶卷中实以不洁，或云将化为蜜也。
白蜂窠，成式修竹里私第，果园数亩。壬戌年，有蜂如麻子蜂，胶土为窠于庭前檐，大如鸡卵，色正白可爱。家弟恶而坏之，其冬果衅钟手足。《南史》言，宋明帝恶言白门。《金楼子》言，子婚日，疾风雪下，帏幕变白，以为不祥。抑知俗忌白久矣。
毒蜂，岭南有毒菌，夜明，经雨而腐化为巨蜂，黑色，喙若锯，长三分余。夜入人耳鼻中，断人心系。
竹蜜蜂，蜀中有竹蜜蜂，好于野竹上结窠。窠大如鸡子，有带，长尺许。窠与蜜并绀色可爱，甘倍于常蜜。
水蛆，南中水溪涧中多有蛆，长寸余，色黑。夏深变为虻，螫人甚毒。
水虫，象浦其川渚有水虫，攒水食船，数十日船坏。虫甚微细。抱抢，水虫也。形如蛣蜣，稍大，腹下有刺似抢，如棘针螯人，有毒。
负子，水虫也。有子多负之。
避役，南中名避役，一曰二十辰虫。状似蛇医，脚长，色青赤，肉鬣。暑月时见于篱壁间，俗云见得多称意事。其首倏忽更变为十二辰状。成式再从兄鄩尝观之。
食胶虫，夏月食松胶，前脚传之，后脚聂之，内之尻中。
〈虫敦〉〈虫禺〉，形如蝉，其子如虾，着草叶。得其子，则母飞来就之。煎食，辛而美。
灶马，状如促织，稍大，脚长，好穴于灶侧。俗言灶有马，足食之兆。
谢豹，虢州有虫名谢豹，常在深土中。司马裴沈子常治坑获之。小类虾蟆，而圆如球，见人以前两脚交覆首，如羞状。能穴地如鼢鼠，顷刻深数尺。或出地听谢豹鸟声，则脑裂而死，俗因名之。
碎车虫，状如唧聊，苍色，好栖高树上，其声如人吟啸，终南有之。一本云，沧州俗呼为搔前，太原有大而黑者，声唧聊。碎车，别俗呼为没盐虫也。
度古，似书带，色类蚓，长二尺余，首如铲，背上有黑黄襕，稍触则断。尝趁蚓，蚓不复动，乃上蚓掩之，良久蚓化。惟腹泥如涎，有毒，鸡吃辄死。俗呼土虫。
雷蜞，大如蚓，以物触之乃蹙缩，圆转若鞠。良久引首，鞠形渐小，复如蚓焉。或云啮人毒甚。
矛，蛇头鳖身，入水缘树木，生岭南，南人渭之矛。膏至利，铜瓦器贮浸出，惟鸡卵壳盛之不漏。主肿毒。
蓝蛇，首有大毒，尾能解毒，出梧州陈家洞。南人以首合毒药，谓之蓝药，药人立死。取尾为腊，反解毒药。
蚺蛇，长十丈，常吞鹿，消尽，乃绕树出骨。养创时肪腴甚美。或以妇人衣投之，则蟠而不起。其胆上旬近头，中旬在心，下旬近尾。
蝎，鼠负虫巨者多化为蝎。蝎子多负于背，成式尝见一蝎负十余子，子色犹白，才如稻粒。成式尝见张希复言，陈州古仓有蝎，形如钱，螫人必死。 江南旧无蝎，开元初，尝有一主簿，竹筒盛过江，至今江南往往亦有，俗呼为主簿虫。蝎常为蜗所食，以迹规之，蝎不复去。旧说过满百，为蝎所螫。蝎前谓之螫，后谓之虿。
虱，旧说虱虫饮赤龙所浴水则愈。虱恶水银。人有病虱者，虽香衣沐浴不得已。道士崔白言，荆州秀才张告，尝扪得两头虱。有草生山足湿处，叶如百合，对叶独茎，茎微赤，高一二尺，名虱建草，能去虮虱。有水竹，叶如竹，生水中，短小，亦治虱。
蝗，荆州有帛师，号法通，本安西人。少于东天竺出家，言蝗虫腹下有梵字，或白天下来者，乃忉利天梵天来者。西域验其字作木天坛法禳之。今蝗虫首有 王 字，固自不可晓。或言鱼子变，近之矣。旧言虫食谷者，部吏所致，侵渔百姓则虫食谷。虫身黑头赤，武吏也。头黑身赤，儒吏也。
野狐鼻涕，螵蛸也，俗呼为野狐鼻涕。
