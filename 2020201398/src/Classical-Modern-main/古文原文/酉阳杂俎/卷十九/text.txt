<strong>广动植类之四</strong>
<strong>草篇</strong>
芝，天宝初，临川郡人李嘉胤所居柱上生芝草，形类天尊，太守张景佚截柱献之。
大历八年，庐江县紫芝生，高一丈五尺。芝类至多：参成芝，断而可续。夜光芝，一株九实。实坠地如七寸镜，视如牛目，茅君种于句曲山。隐辰芝，状如斗，以屋为节，以茎为刚。
《仙经》言，穿地六尺，以鐶实一枚种之，灌以黄水五合，以土坚筑之。三年生苗如匏（一曰刻）。实如桃，五色，名凤脑芝。食其实，唾地为凤，乘升太极。白符芝，大雪而华。五德芝，如车马。菌芝，如楼。凡学道三十年不倦，天下金翅鸟衔芝至。罗门山食（一曰生）石芝，得地仙。
莲石，莲入水必沉，唯煎盐咸卤能浮之。雁食之，粪落山石间，百年不坏。相传橡子落水为莲。
苔，慈恩寺唐三藏院后檐阶，开成末有苔，状如苦苣。初于砖上，色如盐绿，轻嫩可爱。谈论僧义林，太和初改葬棋法师，初开冢，香气袭人，侧卧砖台上，形如生。砖上苔厚二寸余，作金色，气如｛蓻火｝檀。
瓦松，崔融《瓦松赋序》曰： 崇文馆瓦松者，产于屋溜之下。谓之木也，访山客而未详。谓之草也，验农皇而罕记。 赋云： 煌煌特秀，状金芝之产溜；历历虚悬，若星榆之种天。葩条郁毓，根柢连卷。间紫苔而裛露，凌碧瓦而含烟。 又曰： 惭魏宫之鸟悲，恧汉殿之红莲。 崔公学博，无不该悉，岂不知瓦松已有著说乎？
《博雅》： 在屋曰昔耶，在墙曰垣衣。 《广志》谓之兰香，生于久屋之瓦。魏明帝好之，命长安西载其瓦于洛阳，以覆屋。前代词人诗中多用昔耶，梁简文帝《咏蔷薇》曰： 缘阶覆碧绮，依檐映昔耶。 或言构木上多松栽土，木气泄则瓦生松。大历中修含元殿，有一人投状请瓦，且言： 瓦工唯我所能，祖父已尝瓦此殿矣。 众工不服，因曰： 若有能瓦，毕不生瓦松。 众方服焉。又有李阿黑者，亦能治屋。布瓦如齿，间不通綖，亦无瓦松。《本草》： 瓦衣谓之屋游。 
瓜，恶香，香中尤忌麝。郑注太和初赴职河中，姬妾百余尽骑，香气数里，逆于人鼻。是岁自京至河中所过路，瓜尽死，一蒂不获。
芰，今人但言菱芰，诸解草木书亦不分别，唯王安贫《武陵记》言，四角、三角曰芰，两角曰菱。今苏州折腰菱多两脚。成式曾于荆州，有僧遗一斗郢城菱，三角而无伤（一曰刺），可以节（一曰挼）莎。
芰，一名水栗，一名薢茩。汉武昆明池中有浮根菱，根出水上，叶沦没波下，亦曰青水芰。玄都有菱碧色，状如鸡飞，名翻鸡芰，仙人凫伯子常采之。
兔丝子，多近棘及藋，山居者疑二草之气类也。
天名精，一曰鹿活草。昔青州刘〈忄盡〉，宋元嘉中射一鹿，剖五藏，以此草塞之，蹶然而起。〈忄盡〉怪而拔草，复倒。如此三度，〈忄盡〉密录此草种之，多主伤折，俗呼为刘〈忄盡〉草。
牡丹，前史中无说处，唯《谢康乐集》中言竹间水际多牡丹。成式捡隋朝《种植法》七十卷中，初不记说牡丹，则知隋朝花药中所无也。开元末，裴士淹为郎官，奉使幽冀回，至汾州众香寺，得白牡丹一窠，植于长安私第。天宝中，为都下奇赏。当时名公有《裴给事宅看牡丹》诗，时寻访未获。一本有诗云： 长安年少惜春残，争认慈恩紫牡丹。别有玉盘乘露冷，无人起就月中看。 太常博士张乘尝见裴通祭酒说。又房相有言： 牡丹之会，琯不预焉。至德中，马仆射镇太原，又得红紫二色者，移于城中。 元和初犹少，今与戎葵角多少矣。韩愈侍郎有疏从子侄自江淮来，年甚少，韩令学院中伴子弟，子弟悉为凌辱。韩知之，遂为街西假僧院令读书，经旬，寺主纲复诉其狂率。韩遽令归，且责曰： 市肆贱类营衣食，尚有一事长处。汝所为如此，竟作何物？ 侄拜谢，徐曰： 某有一艺，恨叔不知。 因指阶前牡丹曰： 叔要此花青、紫、黄、赤，唯命也。 韩大奇之，遂给所须试之。乃竖箔曲尺遮牡丹丛，不令人窥。掘窠四面，深及其根，宽容入座。唯赍紫矿、轻粉、朱红，旦暮治其根。几七日，乃填坑，白其叔曰： 恨校迟一月。 时冬初也。牡丹本紫，及花发，色白红历绿，每朵有一联诗，字色紫，分明乃是韩出官时诗。一韵曰 云横秦岭家何在，雪拥蓝关马不前 十四字，韩大惊异。侄且辞归江淮，竟不愿仕。
兴唐寺有牡丹一窠，元和中着花一千二百朵。其色有正晕、倒晕、浅红、浅紫、深紫、黄白檀等，独无深红。又有花叶中无抹心者。重台花者，其花面径七八寸。兴善寺素师院牡丹，色绝佳。元和末，一枝花合欢。金灯，一曰九形，花叶不相见，俗恶人家种之，一名无义草。合离，根如芋魁，有游子十二环之，相须而生，而实不连，以气相属，一名独摇，一名离母，言若士人所食者，合呼为赤箭。
蜀葵，可以缉为布。枯时烧作灰，藏火，火久不灭。花有重台者。
茄子，茄字本莲茎名，革遐反。今呼伽，未知所自。成式因就节下食有伽子数蒂，偶问工部员外郎张周封伽子故事，张云： 一名落苏，事具《食疗本草》。此误作《食疗本草》，元出《拾遗本草》。 成式记得隐侯《行园》诗云： 寒瓜方卧垅，秋菰正满陂。紫茄纷烂熳，绿芋郁参差。 又一名昆仑瓜。岭南茄子宿根成树，高五六尺。姚向曾为南选使，亲见之。故《本草》记广州有慎火树，树大三四围。慎火即景天也，俗呼为护火草。茄子熟者，食之厚肠胃，动气发疾。根能治灶瘃。欲其子繁，待其花时，取叶布于过路，以灰规之，人践之，子必繁也。俗谓之稼茄子。僧人多炙之，甚美。有新罗种者，色稍白，形如鸡卵。西明寺僧造玄（一曰 玄造 ）院中有其种。《水经》云： 石头四对蔡浦，浦长百里，上有大荻浦，下有茄子浦。 
异菌，开城元年春，成式修竹里私第书斋前，有枯紫荆数枝蠹折，因伐之，余尺许。至三年秋，枯根上生一菌，大如斗。下布五足，顶黄白两晕，绿垂裙如鹅鞴（一曰鞴），高尺余。至午，色变黑而死，焚之气如麻香。成式尝置香炉于枿台，每念经，门生以为善徵。后览诸志怪，南齐吴郡褚思庄，素奉释氏，眠于渠下，短柱是楠木，去地四尺余，有节。大明中，忽有一物如芝，生于节上，黄色鲜明，渐渐长数尺。数日，遂成千佛状，面目爪指及光相衣服，莫不完具。如金碟隐起，摩之殊软。常以春末生，秋末落，落时佛行如故，但色褐耳。至落时，其家贮之箱中。积五年，思庄不复住其下。亦无他显盛，阖门寿考，思庄父终九十七，兄年七十，健如壮年。
又梁简文延香园，大同十年，竹林吐一芝，长八寸，头盖似鸡头实，黑色。其柄似藕柄，内通干空（一曰 柄干通空 ），皮质皆纯白，根下微红。鸡头实处似竹节，脱之又得脱也。自节处别生一重，如结网罗，四面同（一曰周），可五六寸，圆绕周匝，以罩柄上，相远不相着也。其似结网众目，轻巧可爱，其柄又得脱也。验仙书，与威喜芝相类。
舞草，出雅州。独茎三叶，叶如决明。一叶在茎端，两叶居茎之半相对。人或近之歌及抵掌讴曲，必动叶如舞也。
护门草，常山北。草名护门，置诸门上，夜有人（一曰物）过辄叱之。
仙人条，出衡岳。无根蒂，生石上，状如同心带，三股，色绿，亦不常有。
睡莲，南海有睡莲，夜则花低入水。屯田韦郎中从事南海，亲见。
蔓金苔，晋时外国献蔓金苔，萦聚之如鸡卵。投水中，蔓延波上，光泛铄日如火，亦曰夜明苔。
异蒿，田在实，布之子也。大和中，尝过蔡州北。路侧有草如蒿，茎大如指，其端聚叶，似鹪鹩巢在颠。折视之，叶中有小鼠数十，才若皂荚子，目犹未开，啾啾有声。
蜜草，北天竺国出蜜草。蔓生，大叶秋冬不死，因重霜露，遂成蜜，如塞上蓬盐。
老鸦爪篱，叶如牛蒡而美。子熟时色黑，状如爪篱。
鸭舌草，生水中，似莼，俗呼为鸭舌草。
胡蔓草，生邕、容间。丛生，花偏如支子稍大，不成朵，色黄白。叶稍黑，误食之，数日卒，饮白鹅、鸭血则解。或以一物投之，祝曰： 我买你。 食之立死。
铜匙草，生水中，叶如剪刀。
水耐冬，此草经冬在水不死。成式于城南村墅池中见之。
天芊，生终南山中。叶如荷而厚。
水韭，生于水湄，状如韭而叶细长，可食。
地钱，叶圆茎细，有蔓生溪涧边，一曰积雪草，亦曰连钱草。
蚍蜉酒草，一曰鼠耳，象形也。亦曰尤心草。
盆甑草，即牵牛子也。结实后断之，状如盆甑。其中有子似龟，蔓如薯蓣。
蔓胡桃，出南诏。大如扁螺，两隔，味如胡桃。或言蛮中藤子也。
油点草，叶似莙薘，每叶上有黑点相对。
三白草，此草初生不白，入夏叶端方白。农人候之莳，曰： 三叶白，草毕秀矣。 其叶似薯蓣。
落回（一曰 博落回 ）有大毒，生江淮山谷中。茎叶如麻。茎中空，吹作声如勃逻回，因名之。
蒟蒻，根大如碗，至秋叶滴露，随滴生苗。
鬼皂荚，生江南地，泽如皂荚，高一二尺，沐之长发，叶亦去衣垢。
通脱木，如蜱麻，生山侧。花上粉，主治恶疮。心空，中有瓤，轻白可爱，女工取以饰物。
毗尸沙花，一名日中金钱花，本出外国，梁大同一年进来中土。
左行草，使人无情。范阳长贡。
青草槐，龙阳县裨牛山南有青草槐，丛生，高尺余。花若金灯，仲夏发花，一本云迄千秋。
竹肉，江淮有竹肉，生竹节上如弹丸，味如白鸡，皆向北。有大树鸡，如杯棬，呼为胡孙眼。
庐山有石耳，性热。
野狐丝，庭有草蔓生，色白，花微红，大如栗，秦人呼为狐丝。
金钱花，一云本出外国，梁大同二年进来中土。梁时，荆州掾属双陆，赌金钱，钱尽，以金钱花相足，鱼弘谓得花胜得钱。
荷，汉明帝时，池中有分枝荷，一茎四（一曰两）叶，状如骈盖。子如玄珠，可以饰珮也。灵帝时，有夜舒荷，一茎四莲，其叶夜舒昼卷。
梦草，汉武时异国所献，似蒲，昼缩入地，夜若抽萌。怀其草，自知梦之好恶。帝思李夫人，怀之辄梦。
乌蓬，叶如鸟翅，俗呼为仙人花。
雀芋，状如雀头，置干地反湿，置湿处复干。飞鸟触之堕，走兽遇之僵。
望舒草，出扶支国。草红色，叶如莲叶，月出则舒，月没则卷。
红草，山戎之北有草，茎长一丈，叶如车轮，色如朝虹。齐桓时，山戎献其种，乃植于庭，以表霸者之瑞。
神草，魏明时，苑中合欢草状如蓍，一株百茎，昼则众条扶疏，夜乃合一茎，谓之神草。
三蔬，晋时有芳蔬园，在墉（一曰 金墉 ）之东，有菜名芸薇，类有三种：紫色为上蔬，味辛；黄色为中蔬，味甘；青者为下蔬，味咸。常以三蔬充御菜，可以藉食。
掌中芥，末多国出也。取其子，置掌中吹之，一吹一长，长三尺，乃植于地。
水网藻，汉武昆明池中有水网藻，枝横侧水上，长八九尺，有似网目。凫鸭入此草中，皆不得出，因名之。
地日草，南方有地日草。三足鸟欲下食此草，羲和之驭，以手掩乌目，食此则美闷不复动。东方朔言，为小儿时，井陷，坠至地下，数十年无所寄托。有人引之，令往此草中，隔红泉不得渡，其人以一只屐，因乘泛红泉，得至草处食之。
挟剑豆，乐浪东有融泽，之中生豆荚，形似人挟剑，横斜而生。
牧靡，建宁郡乌句山南五百里，牧靡草可以解毒。百卉方盛，乌鹊误食乌喙中毒，必急飞牧靡上，啄牧靡以解也。
