<strong>广动植之三</strong>
<strong>木篇</strong>
松，今言两粒、五粒，粒当言鬣。成式修竹里私第，大堂前有五鬣松两根，大财如碗，甲子年结实，味如新罗、南诏者不别。五鬣松皮不鳞，中使仇士良水磑亭子在城东，有两鬣皮不鳞者。又有七鬣者，不知自何而得。俗谓孔雀松，三鬣松也。松命根遇石则偃，盖不必千年也。
竹，竹花曰获（一曰覆）。死曰荮。六十年一易根，则结实枯死。
菡堕竹，大如脚指，腹中白幕兰（一曰阑）隔，状如湿面。将成竹而筒皮未落，辄有细虫啮之陨箨，后虫啮处成赤迹，似绣画可爱。
棘竹，一名芭竹，节皆有刺，数十茎为丛。南夷种以为城，卒不可攻。或自崩根出，大如酒瓮，纵横相承，状如缲车，食之落人齿。
筋竹，南方以为矛。笋未成时，堪为弩弦。
百叶竹，一枝百叶，有毒。
《竹谱》：竹类有三十九。
慈竹，夏月经雨，滴汁下地，生蓐似鹿角，色白，食之已痢也。
异木，大历中，成都百姓郭远，因樵获瑞木一茎，理成字曰 天下太平 ，诏藏于秘阁。
京西持国寺，寺前有槐树数株，金监买一株，令所使巧工解之。及入内回，工言木无他异，金大嗟惋，令胶之，曰： 此不堪矣，但使尔知予工也。 乃别理解之，每片一天王，塔戟成就。都官陈修古员外言，西川一县，不记名，吏因换狱卒木薪之，天尊形像存焉。
异树，娄约居常山，据禅座。有一野妪，手持一树，植之于庭，言此是蜻蜓树。岁久，芬芳郁茂，有一鸟身赤尾长，常止息其上。
异果，赡披国有人牧羊千百余头，有一羊离群，忽失所在。至暮方归，形色鸣吼异常，群羊异（一曰长）。之。明日，遂独行，主因随之，入一穴。行五六里，豁然明朗，花木皆非人间所有。羊于一处食草，草不可识。有果作黄金色，牧羊人切一将还，为鬼所夺。又一日，复往取此果，至穴，鬼复欲夺，其人急吞之，身遂暴长，头才出，身塞于穴，数日化为石也。
甘子，天宝十年，上谓宰臣曰： 近日于宫内种甘子数株，今秋结实一百五十颗，与江南蜀道所进不异。 宰臣贺表曰： 雨露所均，混天区而齐被；草木有性，凭地气而潜通。故得资江外之珍果，为禁中之华实。 相传玄宗幸蜀年，罗浮甘子不实。岭南有蚁，大于秦中马蚁，结窠于甘树。甘实时，常循其上，故甘皮薄而滑。往往甘实在其窠中，冬深取之，味数倍于常者。
樟木，江东人多取为船，船有与蛟龙斗者。
石榴，一名丹若。梁大同中，东州后堂石榴皆生双子。南诏石榴，子大，皮薄如藤纸，味绝于洛中。石榴甜者谓之天浆，能已乳石毒。
柿，俗谓柿树有七绝，一寿，二多阴，三无鸟巢，四无虫，五霜叶可玩，六嘉实，七落叶肥大。
汉帝杏，济南郡之东南有分流山，山上多杏，大如梨，黄如橘，土人谓之汉帝杏，亦曰金杏。
脂衣柰，汉时紫柰大如升，核紫花青，研之有汁，可漆。或着衣，不可浣也。
仙人枣，晋时大仓南有翟泉，泉西有华林园，园有仙人枣，长五寸，核细如针。
楷，孔子墓上特多楷木。
栀子，诸花少六出者，唯栀子花六出。陶真白言，栀子剪花六出，刻房七道，其花香甚。相传即西域瞻卜花也。
仙桃，出郴州苏耽仙坛。有人至，心祈之辄落坛上，或至五六颗。形似石块，赤黄色，破之，如有核三重。研饮之，愈众疾，尤治邪气。
娑罗，巴陵有寺，僧房床下忽生一木，随伐随长。外国僧见曰： 此娑罗也。 元嘉初，出一花如莲。天宝初，安西道进娑罗枝，状言： 臣所管四镇，有拔汗那最为密近，木有娑罗树，特为奇绝。不庇凡草，不止恶禽，耸干无惭于松栝，成阴不愧于桃李。近差官拔汗那使，令采得前件树枝二百茎。如得托根长乐，擢颖建章。布叶垂阴，邻月中之丹桂；连枝接影，对天上之白榆。 
赤白柽，出凉州。大者为炭，复（一曰伤）入以灰汁，可以煮铜为银。
仙树，祁连山上有仙树实，行旅得之止饥渴。一名四味木。其实如枣，以竹刀剖则甘，铁刀剖则苦，木刀剖则酸，芦刀剖则辛。
木五香：根栴檀，节沉香，花鸡舌，叶藿，胶薰陆。
椒，可以来水银。茱萸气好上，椒气好下。
构，幹田久废，必生构。叶有办曰楮，五曰构。
黄杨木，性难长，世重黄杨以无火。或曰以水试之，沉则无火。取此木必以阴晦，夜无一星则伐之，为枕不裂。
蒲萄，俗言蒲萄蔓好引于西南。庾信谓魏使尉瑾曰： 我在邺，遂大得蒲萄，奇有滋味。 陈昭曰： 作何形状？ 徐君房曰： 有类软枣。 信曰： 君殊不体物，可得言似生荔枝。 魏肇师曰： 魏武有言，末夏涉秋，尚有余暑。酒醉宿醒，掩露而食。甘而不饴，酸而不酢。道之固以流味称奇，况亲食之者。 瑾曰： 此物实出于大宛，张骞所致。有黄、白、黑三种，成熟之时，子实逼侧，星编珠聚，西域多酿以为酒，每来岁贡。在汉西京，似亦不少。杜陵田五十亩，中有蒲萄百树。今在京兆，非直止禁林也。 信曰： 乃园种户植，接荫连架。 昭曰： 其味何如橘柚？ 信曰： 津液奇胜，芬芳减之。 瑾曰： 金衣素裹，见苞作贡。向齿自消，良应不及。 
贝丘之南有蒲萄谷，谷中蒲萄，可就其所食之，或有取归者即失道，世言王母蒲萄也。天宝中，沙门昙霄因游诸岳，至此谷，得蒲萄食之。又见枯蔓堪为杖，大如指，五尺余，持还本寺植之遂活。长高数仞，荫地幅员十丈，仰观若帷盖焉。其房实磊落，紫莹如坠，时人号为草龙珠帐。
凌霄花中露水，损人目。
松桢，即钟藤也。叶大，晋安人以为盘。
侯骚，蔓生，子如鸡卵，既甘且冷，轻身消酒。《广志》言，因王太仆所献。
蠡荠，子如弹丸，魏武帝常啖之。
酒杯藤，大如臂，花坚可酌酒，实大如指，食之消酒。
白柰，出凉州野猪泽，大如兔头。
菩提树，出摩伽陀国，在摩诃菩提寺，盖释迦如来成道时树，一名思惟树。茎干黄白，枝叶青翠，经冬不凋。至佛入灭日，变色凋落，过已还生。至此日，国王人民大作佛事，收叶而归，以为瑞也。树高四百尺，已下有银塔周回绕之。彼国人四时常焚香散花，绕树作礼。唐贞观中，频遣使往，于寺设供并施袈裟。至显庆五年，于寺立碑以纪圣德。此树梵名有二，一曰宾橃梨（一曰 梨娑 ）力叉，二曰阿湿曷他婆（一曰娑）力叉。《西域记》谓之卑钵罗，以佛于其下成道，即以道为称，故号菩提。婆（一曰娑）力叉，汉翻为树。昔中天无忧王剪伐之，令事火婆罗门积薪焚焉。炽焰中忽生两树，无忧王因忏悔，号灰菩提树，遂周以石垣。至赏设迦至（一曰王）复掘之，至泉，其根不绝。坑火焚之，溉以甘蔗汁，欲其焦烂。后摩竭陀国满曹王，无忧之曾孙也，乃以千牛乳浇之，信宿，树生故旧。更增石垣，高二丈四尺。玄奘至西域，见树出垣上二丈余。
贝多，出摩伽陀国，长六七丈，经冬不凋。此树有三种，一者多罗娑（一曰婆）力叉贝多，二者多梨婆（一曰婆）力叉贝多，三者部婆（一曰娑）力叉多罗梨（一曰 多梨贝多 ）。并书其叶，部闍一色取其皮书之。贝多是梵语，汉翻为叶。贝多婆（一曰娑）力叉者，汉言叶树也。西域经书用此三种皮叶，若能保护，亦得五六百年。
《嵩山记》称嵩高等中有思惟树，即贝多也。
释氏有贝多树下《思惟经》，顾徽《广州记》称贝多叶似枇杷，并谬。
交趾近出贝多枝，弹材中第一。
龙脑香树，出婆利国，婆利呼为固不婆律。亦出波斯国。树高八九丈，大可六七围，叶圆而背白，无花实。其树有肥有瘦，瘦者有婆律膏香，一曰瘦者出龙脑香，肥者出婆律膏也。在木心中，断其树劈取之。膏于树端流出，斫树作坎而承之。入药用，别有法。
安息香树，出波斯国，波斯呼为辟邪。树长三丈，皮色黄黑，叶有四角，经寒不凋。二月开花，黄色，花心微碧，不结实。刻其树皮，其胶如饴，名安息香。六七月坚凝，乃取之。烧通神明，辟众恶。
无石子，出波斯国，波斯呼为摩贼。树长六七丈，围八九尺，叶似桃叶而长。三月开花，白色，花心微红。子圆如弹丸，初青，熟乃黄白。虫食成孔者正熟，皮无孔者入药用。其树一年生无石子。一年生跋屡子，大如指，长三寸，上有壳，中仁如栗黄，可啖。
紫〈釒非〉树，出真腊国，真腊国呼为勒佉。亦出波斯国。树长一丈，枝条郁茂，叶似橘，经冬而凋。三月开花，白色，不结子。天大雾露及雨沾濡，其树枝条即出紫〈釒非〉。波斯国使乌海及沙利深所说并同。真腊国使折冲都尉沙门施沙尼拔陀言，蚁运土于树端作窠，蚁壤得雨露凝结而成紫〈釒非〉。昆仑国者善，波斯国者次之。
阿魏，出伽闍那国，即北天竺也。伽闍那呼为形虞。亦出波斯国，波斯国呼为阿虞截。树长八九丈，皮色青黄。三月生叶，叶似鼠耳，无花实。断其枝，汁出如饴，久乃坚凝，名阿魏。拂林国僧弯所说同。摩伽陀国僧提婆言，取其汁如米豆屑合成阿魏。
婆那娑树，出波斯国，亦出拂林，呼为阿蔀嚲。树长五六丈，皮色青绿，叶极光净，冬夏不凋。无花结实，其实从树茎出，大如冬瓜，有壳裹之，壳上有刺，瓤至甘甜，可食。核大如枣，一实有数百枚。核中仁如栗黄，炒食甚美。
波斯枣，出波斯国，波斯国呼为窟莽。树长三四丈，围五六尺，叶似土藤，不凋。二月生花，状如蕉花，有两甲，渐渐开罅，中有十余房。子长二寸，黄白色，有核，熟则子黑，状类乾枣，味甘如饧，可食。
偏桃，出波斯国，波斯国呼为婆淡。树长五六丈，围四五尺，叶似桃而阔大。三月开花，白色。花落结实，状如桃子而形偏，故谓之偏桃。其肉苦涩，不可啖。核中仁甘甜，西域诸国并珍之。
槃砮穑树，出波斯国。亦出拂林国，拂林呼为群汉。树长三丈，围四五尺，叶似细榕，经寒不凋。花似橘，白色。子绿，大如酸枣，其味甜腻，可食。西域人压为油以涂身，可去风痒。
齐暾树，出波斯国。亦出拂林国，拂林呼为齐虚（音汤兮反）。树长二三丈，皮青白，花似柚，极芳香。子似杨桃，五月熟。西域人压为油以煮饼果，如中国之用巨胜也。
胡椒，出摩伽陀国，呼为昧履支。其苗蔓生，极柔弱。叶长寸半，有细条与叶齐，条上结子，两两相对。其叶晨开暮合，合则裹其子于叶中。形似汉椒，至辛辣。六月采，今人作胡盘肉食皆用之。
白豆蔻，出伽古罗国，呼为多骨。形如芭焦，叶似杜若，长八九尺，冬夏不凋。花浅黄色，子作朵如蒲萄。其子初出微青，熟则变白，七月采。
荜拨，出摩伽陀国，呼为荜拨梨，拂林国呼为阿梨诃咃。苗长三四尺，茎细如箸。叶似戢叶。子似桑椹，八月采。
香齐，出波斯国。拂林呼为顸勃梨咃。长一丈余，围一尺许。皮色青薄而极光净，叶似阿魏，每三叶生于条端，无花实。西域人常八月伐之，至腊月更抽新条，极滋茂。若不剪除，反枯死。七月断其枝，有黄汁，其状如蜜，微有香气。入药疗病。
波斯皂荚，出波斯国，呼为忽野檐默。拂林呼为阿梨去伐。树长三四丈，围四五尺，叶似构缘而短小，经寒不凋。不花而实，其荚长二尺，中有隔。隔内各有一子，大如指头，赤色，至坚硬，中黑如墨，甜如饴，可啖，亦入药用。
没树，出波斯国。拂林呼为阿縒。长一丈许，皮青白色，叶似槐叶而长，花似橘花而大。子黑色，大如山茱萸，其味酸甜，可食。
阿勃参，出拂林国。长一丈余，皮色青白。叶细，两两相对。花似蔓菁，正黄。子似胡椒，赤色。斫其枝，汁如油，以涂疥癣，无不瘥者。其油极贵，价重于金。
〈木柰〉只，出拂林国。苗长三四尺，根大如鸭卵。叶似蒜叶，中心抽条甚长。茎端有花六出，红白色，花心黄赤，不结子。其草冬生夏死，与荠麦相类。取其花压以为油，涂身，除风气。拂林国王及国内贵人皆用之。
野悉蜜，出拂林国，亦出波斯国。苗长七八尺，叶似梅叶，四时敷荣。其花五出，白色，不结子。花若开时，遍野皆香，与岭南詹糖相类。西域人常采其花压以为油，甚香滑。
阿驿，波斯国呼为阿馹，拂林呼为底珍。树长丈四五，枝叶繁茂。叶有五出，似椑麻。无花而实，实赤色，类椑子，味似甘柿，一月一熟。
