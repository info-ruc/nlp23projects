<strong>支诺皋上</strong>
新罗国有第一贵族金哥。其远祖名旁〈拖，去 扌 〉，有弟一人，甚有家财。其兄旁〈拖，去 扌 〉因分居，乞衣食，国人有与其隙地一亩，乃求蚕穀种于弟，弟蒸而与之，〈拖，去 扌 〉不知也。至蚕时，有一蚕生焉，目长寸余，居旬大如牛，食数树叶不足。其弟知之，伺间杀其蚕。经日，四方百里内蚕飞集其家。国人谓之巨蚕，意其蚕之王也。四邻共缲之，不供。穀唯一茎植焉，其穗长尺余。旁〈拖，去 扌 〉常守之，忽为鸟所折衔去。旁〈拖，去 扌 〉逐之上，山五六里，鸟入一石罅，日没径黑，旁〈拖，去 扌 〉因止石侧。至夜半，月明，见群小儿赤衣共戏。一小儿云： 尔要何物？ 一曰： 要酒。 小儿露一金锥子，击石，酒及樽悉具。一曰： 要食 。又击之，饼饵羹炙罗于石上。良久，饮食而散，以金锥插于石罅。旁〈拖，去 扌 〉大喜，取其锥而还。所欲随击而办，因是富侔国力。常以珠玑赡其弟，弟方始悔其前所欺蚕穀事，仍谓旁〈拖，去 扌 〉： 试以蚕穀欺我，我或如兄得金锥也 旁〈拖，去 扌 〉知其愚，谕之不及，乃如其言。弟蚕之，止得一蚕如常蚕，穀种之复一茎植焉。将熟，亦为鸟所衔。其弟大悦，随之入山。至鸟入处，遇群鬼，怒曰： 是窃予金锥者。 乃执之，谓口： 尔欲为我筑糠（一作塘）三版乎？欲尔鼻长一丈乎？ 其弟请筑糠三版。三日饥困，不成，求哀于鬼，乃拔其鼻，鼻如象而归。国人怪而聚观之，惭恚而卒。其后子孙戏击锥求狼粪，因雷震，锥失所在。
临濑（一作湍）西北有寺，寺僧智通，常持《法华经》入禅。每晏坐，必求寒林静境，殆非人所至。经数年，忽夜有人环其院呼智通，至晓声方息。历三夜，声侵户，智通不耐，应曰： 汝呼我何事？可人来言也。 有物长六尺余，皂衣青面，张目巨吻，见僧初亦合手。智通熟视良久，谓曰： 尔寒乎？就是向火。 物亦就坐，智通但念经。至五更，物为火所醉，因闭目开口，据炉而鼾。智通睹之，乃以香匙举灰火置其口中。物大呼起走，至阃若蹶声。其寺背山，智通及明视蹶处，得木皮一片。登山寻之，数里，见大青桐，树稍已童矣，其下凹根若新缺然。僧以木皮附之，合无踪隙。其半有薪者创成一蹬，深六寸余，盖魅之口，灰火满其中，火犹荧荧。智通以焚之，其怪自绝。
南人相传，秦汉前有洞主吴氏，土人呼为吴洞。娶两妻，一妻卒。有女名叶限，少惠，善陶（一作钩）金，父爱之。末岁父卒，为后母所苦，常令樵险汲深。时尝得一鳞，二寸余，赬鬐金目，遂潜养于盆水。日日长，易数器，大不能受，乃投于后池中。女所得余食，辄沉以食之。女至池，鱼必露首枕岸，他人至不复出。其母知之，每伺之，鱼未尝见也。因诈女曰： 尔无劳乎，吾为尔新其襦。 乃易其弊衣。后令汲于他泉，计里数百（一作里）也。母徐衣其女衣，袖利刃行向池。呼鱼，鱼即出首，因斤杀之，鱼已长丈余。膳其肉，味倍常鱼，藏其骨于郁栖之下。逾日，女至向池，不复见鱼矣，乃哭于野。忽有人被发粗衣，自天而降，慰女曰： 尔无哭，尔母杀尔鱼矣，骨在粪下。尔归，可取鱼骨藏于室，所须第祈之，当随尔也。 女用其言，金玑衣食随欲而具。及洞节，母往，令女守庭果。女伺母行远，亦往，衣翠纺上衣，蹑金履。母所生女认之，谓母曰： 此甚似姊也。 母亦疑之。女觉，遽反，遂遗一只履，为洞人所得。母归，但见女抱庭树眠，亦不之虑。其洞邻海岛，岛中有国名陀汗，兵强，王数十岛，水界数千里。洞人遂货其履于陀汗国，国主得之，命其左右履之，足小者履减一寸。乃令一国妇人履之，竟无一称者。其轻如毛，履石无声。陀汗王意其洞人以非道得之，遂禁锢而栲掠之，竟不知所从来。乃以是履弃之于道旁，即遍历人家捕之，若有女履者，捕之以告。陀汗王怪之，乃搜其室，得叶限，令履之而信。叶限因衣翠纺衣，蹑履而进，色若天人也。始具事于王，载鱼骨与叶限俱还国。其母及女即为飞石击死，洞人哀之，埋于石坑，命曰懊女冢。洞人以为禖祀，求女必应。陀汗王至国，以叶限为上妇。一年，王贪求，祈于鱼骨，宝玉无限。逾年，不复应。王乃葬鱼骨于海岸，用珠百斛藏之，以金为际。至征卒叛时，将发以赡军。一夕，为海潮所沦。成式旧家人李士元听说。士元本邕州洞中人，多记得南中怪事。
太和五年，复州医人王超，善用针，病无不差。于午忽无病死，经宿而苏。言始梦至一处，城壁台殿如王者居。见一人卧，召前袒视，左髆有肿，大如杯。令超治之，即为针出脓升余。顾黄衣吏曰： 可领毕也。 超随入一门，门署曰毕院，庭中有人眼数千聚成山，视肉迭瞬明灭。黄衣曰： 此即毕也。 俄有二人，形甚奇伟，分处左右，鼓巨箑吹激，眼聚扇而起，或飞或走，或为人者，顷刻而尽。超访其故，黄衣吏曰： 有生之类，先死而毕。 言次，忽活。
前秀才李鹄觐于颍川，夜至一驿，才卧，见物如猪者突上厅阶。鹄惊走，透后门，投驿厩，潜身草积中，屏息且伺之。怪亦随至，声绕草积数匝，瞪目相视鹄所潜处，忽变为巨星，腾起数道烛天。鹄左右取烛索鹄于草积中，已卒矣。半日方苏，因说所见。未旬，无病而死。
元和中，国子监学生周乙者，常夜习业，忽见一小鬼鬅鬙，头长二尺余，满头碎光如星，眨眨（一作荧荧）可恶。戏灯弄砚，纷搏不止。学生素有胆，叱之，稍却，复傍书案。因伺其所为，渐逼近，乙因擒之，踞坐求哀，辞颇苦切。天将晓，觉如物折声，视之，乃弊木杓也，其上粘粟百余粒。
贞元（一作 上元 ）中，蜀郡有僧志功（一作 志｛巩言｝ ），言住宝相寺持经。夜久，忽有飞虫五六枚，大如蝇，金色，迭飞起灯焰。或蹲于炷花上鼓翅，与火一色，久乃灭焰中。如此数夕。童子击堕一枚，乃薰陆香也，亦无形状。自是不复见。
元和初，上都东市恶少李和子，父努眼。和子性忍，常攘狗及猫食之，为坊市之患。常臂鹞立于衢，见二人紫衣，呼曰： 公非李努眼子名和子乎？ 和子即遽只揖。又曰： 有故，可隙处言也。 因行数步，止于人外，言： 冥司追公，可即去。 和子初不受，曰： 人也，何绐言。 又曰： 我即鬼。 因探怀中，出一牒，印窠犹湿。见其姓名，分明为猫犬四百六十头论诉事。和子惊惧，乃弃鹞子拜祈之，且曰： 我分死，尔必为我暂留，具少酒。 鬼固辞，不获已。初，将入毕罗肆，鬼掩鼻不肯前，乃延于旗亭杜家。揖让独言，人以为狂也。遂索酒九碗，自饮三碗，六碗虚设于西座，且求其为方便以免。二鬼相顾： 我等既受一醉之恩，须为作计。 因起曰： 姑迟我数刻，当返。 未移时至，曰： 君办钱四十万，为君假三年命也。 和子诺许，以翌日及午为期。因酬酒直，且返其酒，尝之味如水矣，冷复冰齿。和子遽归，货衣具凿楮，如期备酹焚之，自见二鬼挈其钱而去。及三日，和子卒。鬼言三年，盖人间三日也。
贞元末，开州军将冉从长轻财好事，而州之儒生道者多依之。有画人宁采图为《竹林会》，甚工。坐客郭萱、柳成二秀才，每以气相轧。柳忽眄图谓主人曰： 此画巧于体势，失于意趣。今欲为公设薄技，不施五色，令其精彩殊胜，如何？ 冉惊曰： 素不知秀才艺如此！然不假五色，其理安在？ 柳笑曰： 我当入被画中治之。 郭抚掌曰： 君欲绐三尺童子乎？ 柳因邀其赌，郭请以五千抵负，冉亦为保。柳乃腾身赴图而灭，坐客大骇。图表于壁，众摸索不获。久之，柳忽语曰： 郭子信来？ 声若出画中也。食顷，瞥自图上坠下，指阮籍像曰： 工夫只及此。 众视之，觉阮籍图像独异，吻若方笑。宁采睹之，不复认。冉意其得道者，与郭俱谢之。数日，竟他去。宋存寿处士在释时，目击其事。
奉天县国盛村百姓姓刘者，病狂，发时乱走，不避井堑，其家为迎禁咒人侯公敏治之。公敏才至，刘忽起曰： 我暂出，不假尔治。 因杖薪担至田中，袒而运担，状若击物。良久而返，笑曰： 我病已矣。适打一鬼头落，埋于田中。 兄弟及咒者犹以为狂，不实之，遂同往验焉。刘掘出一髑髅，戴赤发十余茎，其病竟愈。是会昌五年事。
柳璟知举年，有国子监明经，失姓名，昼寝，梦徙倚于监门。有一人负衣囊，衣黄，访明经姓氏。明经语之，其人笑曰： 君来春及第。 明经因访邻房乡曲五六人，或言得者，明经遂邀入长兴里毕罗店常所过处。店外有犬竞，惊曰： 差矣！ 遽呼邻房数人语其梦。忽见长兴店子入门曰： 郎君与客食毕罗计二斤，何不计直而去也？ 明经大骇，褫衣质之。且随验所梦，相其榻器，皆如梦中。乃谓店主曰： 我与客俱梦中至是，客岂食乎？ 店主惊曰： 初怪客前毕罗悉完，疑其嫌置蒜也。 来春，明经与邻房三人梦中所访者，悉及第。
潞州军校郭谊，先为邯郸郡牧使，因兄亡，遂于郓州举其先，同茔（一作 兄柩 ）葬于磁州滏阳县之西岗。县界接山，土中多石，有力葬者，率皆凿石为穴。谊之所卜亦凿焉。积日倍工，忽透一穴。穴中有石，长可四尺，形如守宫，支体首尾毕具，役者误断焉。谊恶之，将别卜地，白于刘从谏，从谏不许，因葬焉。后月余，谊陷于厕，体仆几死。骨肉、奴婢相继死者二十余人。自是常恐悸，唵呓不安。因哀请罢职，从谏以都押衙焦长楚之务与谊对换。及贼稹（一作 刘积 ）阻兵，谊为其魁，军破，枭首。其家无少长，悉投井中死。盐州从事郑宾于，言石守宫见在磁州官库中。
伊阙县令李师晦，有兄弟任江南官，与一僧往还。常入采药，遇暴风雨，避于欹（一作桤）树。须臾大震，有物瞥然坠地。倏而朗睛，僧就视，乃一石，形如乐器，可以悬击者。其上平齐如削，其中有窍可盛，其下渐阔而圆，状若垂囊，长二尺，厚三分，其左小缺，斑如碎锦，光泽可鉴，叩之有声。僧意其异物，置于樵中归。柜而埋于禅床下，为其徒所见，往往有知者。李生恳求一见，僧确然言无。忽一日，僧召李生。既至，执手曰： 贫道已力衰弱，无常将至。君前所求物，聊用为别。 乃尽去侍者，引李生入卧内，撤榻掘地，捧匣授之而卒。
贼稹阻命之时，临洛市中百姓有推磨盲骡，无故死，因卖之。屠者剖腹中得二石，大如合拳，紫色赤斑，莹润可爱。屠者遂送稹，乃留之。
韦温为宣州，病疮于首，因托后事于女婿，且曰： 予年二十九为校书郎，梦涯水中流，见二吏赍牒相召。一吏至，言彼坟至大，功须万日，今未也。今正万日，予岂逃乎？ 不累日而卒。
醴泉尉崔汾仲兄居长安崇贤里。夏月乘凉于庭际，疏旷月色，方午风过，觉有异香。顷间，闻南垣土动簌簌，崔生意其蛇鼠也。忽睹一道士，大言曰： 大好月色。 崔惊惧遽走。道士缓步庭中，年可四十，风仪清古。良久，妓女十余，排大门而入，轻绡翠翘，艳冶绝世。有从者具香茵，列坐月中。崔生疑其狐媚，以枕投门阖警之。道士小顾，怒曰： 我以此差静，复贪月色。初无延伫之意，敢此粗率！ 复厉声曰： 此处有地界耶？ 欻有二人，长才三尺，巨首儋耳，唯伏其前。道士颐指崔生所止，曰： 此人合有亲属入阴籍，可领来。 二人趋出。一饷间，崔生见其父母及兄悉至，卫者数十，捽曳批之。道士叱曰： 我在此，敢纵子无礼乎？ 父母叩头曰： 幽明隔绝，诲责不及。 道士叱遣之，复顾二鬼曰： 捉此痴人来。 二鬼跳及门，以赤物如弹丸，遥投崔生口中，乃细赤绠也。遂钓出于庭中，又诟辱之。崔惊失音，不得自理。崔仆妾号泣。其妓罗拜曰： 彼凡人，因讶仟官无故而至，非有大过。 怒解，乃拂衣由大门而去。崔病如中恶，五六日方差。因迎祭酒醮谢，亦无他。崔生初隔纸隙见亡兄以帛抹唇如损状，仆使共讶之。一婢泣曰： 几郎就木之时，面衣忘开口，其时忽忽就剪，误伤下唇，然傍人无见者。不知幽冥中二十余年，犹负此苦。 
辛秘五经擢第后，常州赴婚。行至陕，因息于树阴。傍有乞儿箕坐，痂面虮衣，访辛行止，辛不耐而去，乞儿亦随之。辛马劣，不能相远，乞儿强言不已。前及一衣绿者，辛揖而与之语，乞儿后应和。行里余，绿衣者忽前马骤去。辛怪之，独言此人何忽如是，乞儿曰： 彼时至，岂自由乎？ 辛觉语异，始问之，曰： 君言时至，何也？ 乞儿曰： 少顷当自知之。 将及店，见数十人拥店。问之，乃绿衣者卒矣。辛大惊异，遽卑下之，因褫衣衣之，脱乘乘之，乞儿初无谢意，语言往往有精义。至汴，谓辛曰： 某止是矣。公所适何事也？ 辛以娶约语之，乞儿笑曰： 公士人，业不可止。此非君妻，公婚期甚远。 隔一日，乃扛一器酒，与辛别，指相国寺刹曰： 及午而焚，可迟此而别。 如期，刹无故火发，坏其相轮。临去，以绫帕复赠辛，带有一结，语辛异时有疑当发视也。积二十余年，辛为渭南尉，始婚裴氏。泊洎生日，会亲宾，忽忆乞儿之言，解帕复结，得楮幅大如手板，署曰 辛秘妻，河东裴氏，某月日生 ，乃其日也。辛计别乞儿之年，妻尚未生，岂蓬瀛籍者谪于人间乎？方之蒙袂辑履，有愤于黔娄，擿植索途，见称于杨子，差不同耳。
