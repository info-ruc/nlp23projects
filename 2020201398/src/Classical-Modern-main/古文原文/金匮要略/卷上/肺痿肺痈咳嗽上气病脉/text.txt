（论三首脉证四条方十六首）
问曰：热在上焦者，因咳为肺痿。肺痿之病何从得之？师曰：或从汗出，或从呕吐，或从消渴，小便利数，或从便难，又被快药下利，重亡津液，故得之。曰：寸口脉数，其人咳，口中反有浊唾诞沫者何？师曰：为肺痿之病。若口中辟辟燥，咳即胸中隐隐痛，脉反滑数，此为肺痈，咳唾脓血。脉数虚者为肺痿，数实者为肺痈。
问曰：病咳逆，脉之，何以知此为肺痈？当有脓血，吐之则死，其脉何类？师曰：寸口脉微而数，微则为风，数则为热；微则汗出，数则恶寒。风中于卫，呼气不入；热过于荣，吸而不出。风伤皮毛，热伤血脉*。风舍于肺，其人则咳，口干喘满，咽燥不渴，时唾浊沫，时时振寒。热之所过，血为之凝滞，蓄结痈脓，吐如米粥。始萌可救，脓成则死。
上气，面浮肿，肩息，其脉浮大，不治。又加利，尤甚。
上气，喘而躁者，属肺胀，欲作风水，发汗则愈。
肺痿吐涎沫而不渴者，其人不渴，必遗尿，小便数，所以然者，以上虚不能制下故也。此为肺中冷，必眩，多诞唾，甘草干姜汤以温之。若服汤已渴者，属消渴。
甘草干姜汤方
甘草四两（炙）干姜二两（炮）
右口父咀，以水三升，煮取一升五合，去滓，分温再服。
咳而上气，喉中水鸡声，射干麻黄汤主之。
射干麻黄汤方
射干十三枚（一云三两）麻黄四两生姜四两细辛三两紫菀三两款冬花三两五味子半斤大枣七枚半夏大者八枚（洗）（一法半升）
右九味，以水一斗二升，先煮麻黄两沸，去上沫，内诸药，煮取三升，分温三服。
咳逆上气，时时吐浊，但坐不得眠，皂荚丸主之。
皂荚丸方
皂荚八两（刮去皮，用酥炙）
右一味，末之，蜜丸梧子大，以枣膏和汤取三丸，日三夜一服。
咳而脉浮者，厚朴麻黄汤主之。
厚朴麻黄汤方
厚朴五两麻黄四两石膏如鸡子大杏仁半升半夏半升干姜二两细辛二两小麦一升五味子半升
右九味，以水一斗二升，先煮小麦熟，去滓，内诸药，煮取三升，温服一升，日三服。
脉沉者，泽漆汤主之。
泽漆汤方
半夏半升紫参五两（一作紫菀）泽漆三斤（以东流水五斗，煮取一斗五升）生姜五两白前五两甘草黄芩人参桂枝各三两
右九味，口父咀，内泽漆汁中，煮取五升，温服五合，至夜尽。
火逆上气，咽喉不利，止逆下气者，麦门冬汤主之。
麦门冬汤方
麦门冬七升半夏一升人参三两甘草二两粳米三合大枣十二枚
右六味，以水一斗二升，煮取六升，温服一升，日三夜一服。
肺痈，喘不得卧，葶苈大枣泻肺汤主之。
葶苈大枣泻肺汤方
葶苈（熬令黄色，捣丸如弹子大）大枣十二枚
右先以水三升，煮枣取二升，去枣，内葶苈，煮取一升，顿服。
咳而胸满，振寒脉数，咽干不喝，时出浊唾腥臭，久久吐脓如米粥者，为肺痈，桔梗汤主之。
桔梗汤方（亦治血痹）
桔梗一两甘草二两
右二味，以水三升，煮取一升，分温再服，则吐脓血也。
咳而上气，此为肺胀，其人喘，目如脱状，脉浮大者，越婢加半夏汤主之。
越婢加半夏汤方
麻黄六两石膏半斤生姜三两大枣十五枚甘草二两半夏半升
右六味，以水六升，先煮麻黄，去上沫，内诸药，煮取三升，分温三服。
肺胀，咳而上气，烦躁而喘，脉浮者，心下有水，小青龙加石膏汤主之。
小青龙加石膏汤方（《千金》证治同，外更加胁下痛引缺盆）
麻黄芍药桂枝细辛甘草干姜各三两五味子半夏各半升石膏二两
右九味，以水一斗，先煮麻黄，去上洗，内诸药，煮取三升。强人眼一升，羸者减之，日三服，小儿服四合。
附方
《外台》炙甘草汤治肺痿涎唾多，心中温温液液者（方见虚劳中）。《千金》甘草汤甘草二两*
右一味，以水三升，煮减半，分温三服。
《千金》生姜甘草汤治肺痿咳唾涎沫不止，咽燥而渴。
生姜五两人参三两甘草四两大枣十五枚
右四味，以水七升，煮取三升，分温三服。
《千金》桂枝去芍药加皂荚汤治肺痿吐涎沫。
桂枝三两生姜三两甘草二两大枣十枚皂荚二枚（去皮子炙焦）
右五味，以水七升，微微火煮取三升，分温三服。
《外台》桔梗白散治咳而胸满，振寒，脉数，咽干不渴，时出浊唾腥臭，久久吐脓如米粥者，为肺痈。
桔梗贝母各三分巴豆一分（去皮熬，研如脂）
右三味，为散，强人饮服半钱匕，羸者减之。病在膈上者吐脓血；膈下者泻出；若下多不止，饮冷水一杯则定。
《千金》苇茎汤治咳有微热，烦满，胸中甲错，是为肺痈。
苇茎二升薏苡仁半升桃仁五十枚瓜瓣半升
右四味，以水一斗，先煮苇茎得五升，去滓，内诸药，煮取二升，服一升，再服，当吐如脓。
肺痈胸满胀，一身面目浮肿，鼻塞清涕出，不闻香臭酸辛，咳逆上气，喘鸣迫塞，葶苈大枣泻肺汤主之。（方见上，三日一剂，可至三四剂，此先服小青龙汤一剂，乃进。小青龙汤方见咳嗽门中）
