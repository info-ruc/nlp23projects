<strong>上星</strong>一穴，在颅上直鼻中央，入发际一寸陷者中，可容豆，督脉气所发，刺入三分，留六呼，灸三壮。
<strong>囟会</strong>，在上星后一寸，骨间陷者中，督脉气所发，刺入四分，灸五壮。
<strong>前顶</strong>，在囟会后一寸五分，骨间陷者中，督脉气所发，刺入四分，灸五壮。
<strong>百会</strong>，一名三阳五会，在前顶后一寸五分，顶中央旋毛中，陷可容指，督脉、足太阳之会，刺入三分，灸三壮。
<strong>后顶</strong>，一名交冲，在百会后一寸五分，枕骨上，督脉气所发，刺入四分，灸五壮。
<strong>强间</strong>，一名大羽，在后顶后一寸五分，督脉气所发，刺入三分，灸五壮。
<strong>脑户</strong>，一名匝风，一名会额，在枕骨上强间后一寸五分，督脉、足太阳之会，此别脑之会，不可灸，令人喑。（《素问》刺禁论云∶刺头中脑户，入脑立死。王冰注云∶灸五壮。又骨空论云∶不可妄灸。《铜人》经云∶禁不可灸，灸之令人。）
<strong>风府</strong>，一名舌本，在顶上，入发际一寸，大筋内宛宛中，疾言其肉立起，言休其肉立下，督脉、阳维之会，禁不可灸，灸之令人喑，刺入四分，留三呼。
