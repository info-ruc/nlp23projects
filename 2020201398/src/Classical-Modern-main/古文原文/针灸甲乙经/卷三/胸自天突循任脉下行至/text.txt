<strong>天突</strong>，一名玉户，在颈结喉下二寸（气穴论注云∶五寸）中央宛宛中，阴维、任脉之会，低头取之，刺入一寸，留七呼，灸三壮。（气府论注云∶灸五壮。）
<strong>璇玑</strong>，在天突下一寸中央陷者中，任脉气所发，仰头取之，刺入三分，灸五壮。
<strong>华盖</strong>，在璇玑下一寸陷者中，任脉气所发，仰头取之，刺入三分，灸五壮。
<strong>紫宫</strong>，在华盖下一寸六分陷者中，任脉气所发，仰头取之，刺入三分，灸五壮。
<strong>玉堂</strong>，一名玉英，在紫宫下一寸六分陷者中，任脉气所发，仰头取之，刺入三分，灸五壮。
<strong>膻中</strong>，一名元儿，在玉堂下一寸六分陷者中，任脉气所发，仰而取之，刺入三分，灸五壮。
<strong>中庭</strong>，在膻中下一寸六分陷者中，任脉气所发，仰而取之，刺入三分，灸五壮。
