<strong>鸠尾</strong>，一名尾翳，一名，在臆前，蔽骨下五分，任脉之别，不可灸刺。（鸠尾鸠尾处，则针巨阙者中心。人有鸠尾短者少饶，今强一寸。）
<strong>巨阙</strong>，心募也，在鸠尾下一寸，任脉气所发，刺入六分，（气府论注云∶刺入一寸二分，）留七呼，灸五壮。
<strong>上脘</strong>，在巨阙下一寸五分，去蔽骨三寸，任脉、足阳明、手太阳之会，刺入八寸，灸五壮。
<strong>中脘</strong>，一名太仓，胃募也，在上脘下一寸，居心蔽骨与脐之中，手太阳少阳、足阳明所生，任脉之会，刺入三分，灸七壮。（《九卷》云∶至脐八寸，太仓居其中为脐上四寸。昌广撰募经云∶太仓在脐上三寸，非也。）
<strong>建里</strong>，在中脘下一寸，刺入五分，留十呼，灸五壮。（气府论注云∶刺入六分留七呼。）
<strong>下脘</strong>，在建里下一寸，足太阴、任脉之会，刺入一寸，灸五壮。
<strong>水分</strong>，在下脘下一寸，脐上一寸，任脉气所发，刺入一寸，灸五壮。
<strong>脐中</strong>，禁不可刺，刺之令人恶疡，遗矢者死不治。
<strong>阴交</strong>，一名少关，一名横户，在脐下一寸，任脉、气冲之会，刺入八分，灸五壮。
<strong>气海</strong>，一名脖，一名下肓，在脐下一寸五分，任脉气所发，刺入一寸三分，灸五壮。
<strong>石门</strong>，三焦募也，一名利机，一名精露，一名丹田，一名命门，在脐下二寸，任脉气所发，刺入五分，留十呼，灸三壮（气府论注云∶刺入六分，留七呼，灸五壮），女子禁不可刺，灸中央，不幸使人绝子。
<strong>关元</strong>，小肠募也，一名次门，在脐下三寸，足三阴、任脉之会，刺入二寸（气府论注云∶刺入一寸二分，）留七呼，灸七壮。
<strong>中极</strong>，膀胱募也，一名气原，一名玉泉，在脐下四寸，足三阴、任脉之会，刺入二寸（气府论注云∶刺入一寸二分），留七呼，灸三壮。
<strong>曲骨</strong>，在横骨上、中极下一寸，毛际陷者中，动脉应手，任脉、足厥阴之会，刺入一寸五分，留七呼，灸三壮。（气府论注云∶自鸠尾至曲骨十四穴，并任脉气所发。）
<strong>会阴</strong>，一名屏翳，在大便前、小便后，两阴之间，任脉别络，侠督脉波脉之会，刺入二寸，留三呼（气府论注云∶留七呼），灸三壮。
