肾出涌泉。<strong>涌泉</strong>者，水也。一名地冲，在足心陷者中，屈足卷指宛宛中，足少阴脉之所出也，为井。刺入三分，留三呼，灸三壮。
<strong>然谷</strong>者，火也。一名龙渊，在足内踝前起大骨下陷者中，足少阴脉之所留也，为荥。
刺入三分，留三呼，灸三壮。刺之多见血，使人立饥欲食。
<strong>太溪</strong>者，土也。在足内踝后跟骨上动脉陷者中，足少阴脉之所注也，为俞。刺入三分，留七呼，灸三壮。
<strong>大钟</strong>，在足跟后冲中，别走太阳足少阴络，刺入二分，留七呼，灸三壮。（《素问》水热穴论注云∶在内踝后。刺腰痛论注云∶在足跟后街中，动脉应手。）
<strong>照海</strong>，阴跷脉所生，在足内踝下一寸，刺入四分，留六呼，灸三壮。
<strong>水泉</strong>，足少阴，去太溪下一寸，在足内踝下，刺入四分，灸五壮。
<strong>复溜</strong>者，金也。一名伏白，一名昌阳，在足内踝上二寸陷者中，足少阴脉之所行也，为经。刺入三分，留三呼，灸五壮。（刺腰痛论注云∶在内踝上二寸动脉。）
<strong>交信</strong>，在足内踝上二寸，少阴前，太阴后，筋骨间，阴跷之。刺入四分，留三呼，灸三壮。
<strong>筑宾</strong>，阴维之，在足内踝上分中，刺入三分，灸五壮。（刺腰痛论注云∶在内踝后。）
<strong>阴谷</strong>者，水也。在膝下内辅骨后，大筋之下，小筋之上，按之应手，屈膝得之，足少阴脉之所入也，为合。刺入四分，灸三壮。
