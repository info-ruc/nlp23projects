子夏问曰： 关睢何以为国风始也？ 孔子曰： 关睢至矣乎！夫关睢之人，仰则天，俯则地，幽幽冥冥，德之所藏，纷纷沸沸，道之所行，如神龙变化，斐斐文章。大哉！关睢之道也，万物之所系，群生之所悬命也，河洛出图书，麟凤翔乎郊，不由关睢之道，则关睢之事将奚由至矣哉！夫六经之策，皆归论汲汲，盖取之乎关睢，关睢之事大矣哉！冯冯翊翊，自东自西，自南自北，无思不服。子其勉强之，思服之，天地之间，生民之属，王道之原，不外此矣。 子夏喟然叹曰： 大哉！关睢乃天地之基也。 诗曰： 钟鼓乐之。 
孔子抱圣人之心，仿徨乎道德之城，逍遥乎无形之乡。倚天理，观人情，明终始，知得失，故兴仁义，厌势利，以持养之。于是周室微，王道绝，诸侯力政，强劫弱，众暴寡，百姓靡安，莫之纪纲，礼仪废坏，人伦不理，于是孔子自东自西，自南自北，匍匐救之。
王者之政，贤能不待次而举，不肖不待须臾而废，元恶不待教而诛，中庸不待政而化。分未定也，则有昭穆。虽公卿大夫之子孙也，行绝礼仪，则归之庶人。遂倾覆之民，牧而试之。虽庶民之子孙也，积学而正身，行能礼仪，则归之士大夫。敬而待之，安则蓄，不安则弃。反侧之民，上收而事之，官而衣食之，王覆无遗，材行反时者，死之无赦，谓之天诛。是王者之政也。诗曰： 人而无仪，不死何为？ 
君者、民之源也，源清则流清，源浊则流浊。故有社稷者、不能爱其民，而求民亲己爱己，不可得也。民不亲不爱，而求为己用，为己死，不可得也。民弗为用，弗为死，而求兵之劲，城之固，不可得也。兵不劲，城不固，而欲不危削灭亡，不可得也。夫危削灭亡之情，皆积于此，而求安乐是闻，不亦难乎！是枉生者也。悲夫！枉生者不待时而灭亡矣。故人主欲强固安乐，莫若反己；欲附下一民，则莫若及之政；欲脩政美俗，则莫若求其人。彼其人者，生今之世，而志乎古之世，以天下之王公莫之好也，而是子独好之；以民莫之为也，而是子独为之也。抑为之者穷，而是子犹为之，而无是须臾怠焉差焉。独明夫先王所以遇之者，所以失之者，知国之安危臧否，若别白黑，则是其人也。人主欲强固安乐，则莫若与其人为之，巨用之，则天下为一，诸侯为臣；小用之，则威行邻国，莫之能御。若殷之用伊尹，周之遇太公，可谓巨用之矣；齐之用管仲，楚之用孙叔敖，可为小用之矣。巨用之者如彼，小用之者如此也。故曰： 粹而王，駮而霸，无一而亡。 诗曰： 四国无政，不用其良。 不用其良臣而不亡者，未之有也。
造父、天下之善御者矣，无车马，则无所见其能。羿、天下之善射者矣，无弓矢，则无所见其巧。彼大儒者、调一天下者也，无百里之地，则无所见其功。夫车固马选，而不能致千里者、则非造父也。弓调矢直，而不能射远中微，则非羿也。用百里之地，而不能调一天下，制四夷者，则非大儒也。彼大儒者、虽隐居穷巷陋室，无置锥之地，而王公不能与争名矣；用百里之地，则千里国不与之争胜矣；箠笞暴国，一齐天下，莫之能倾，是大儒之勋。其言有类，其行有礼，其举事无悔，其持检应变曲当，与时迁徙，与世偃仰，千举万变，其道一也，是大儒之稽也。故有俗人者、有俗儒者、有雅儒者、有大儒者。耳不闻学，行无正义，迷迷然以富利为隆，是俗人也。逢衣博带，略法先王，而足乱世，术谬学杂，其衣冠言行，为已同于世俗，而不知其恶也，言谈议说，已无异于老墨，而不知分，是俗儒者也。法先王，一制度，言行有大法，而明不能济法教之所不及、闻见之所未至，知之为知之，不知为不知，内不自诬，外不诬人，以是尊贤敬法，而不敢怠傲焉，是雅儒者也。法先王，依礼义，以浅持博，以一行万；苟有仁义之类，虽鸟兽若别黑白；奇物变□，所未尝闻见，卒然起一方，则举统类以应之，无所疑；援法而度之，奄然如合符节，是大儒者也。故人主用俗人，则万乘之国亡；用俗儒，则万乘之国存；用雅儒，则千里之国安；用大儒，则百里之地久，而三年，天下诸侯为臣；用万乘之国，则举错定于一朝之间。诗曰： 周虽旧邦，其命维新。 文王亦可谓大儒已矣。
楚成王读书于殿上，而伦扁在下，作而问曰： 不审主君所读何书也？ 成王曰： 先圣之书。 伦扁曰： 此真先圣王之糟粕耳！非美者也。 成王曰： 子何以言之？ 伦扁曰： 以臣轮言之。夫以规为圆，矩为方，此其可付乎子孙者也。若夫合三木而为一，应乎心，动乎体，其不可得而传者也。则凡所传，真糟粕耳。故唐虞之法，可得而考也，其喻人心，不可及矣。 诗曰： 上天之载，无声无臭。 其孰能及之！
孔子学鼓琴于师襄子而不进。师襄子曰： 夫子可以进矣！ 孔子曰： 丘已得其曲矣，未得其数也。 有间，曰： 天子可以进矣！ 曰： 丘已得其数矣，未得其意也。 有间，复曰： 夫子可以进矣！ 曰： 丘已得其人矣，未得其类也。 有间，曰： 邈然远望，洋洋乎！翼翼乎！必作此乐也，默然思，戚然而怅，以王天下，以朝诸侯者，其惟文王乎？ 师襄子避席再拜曰： 善！师以为文王之操也。 孔子持文王之声，知文王之为人。师襄子曰： 敢问何以知其文王之操也？ 孔子曰： 然。夫仁者好伟，和者好粉，智者好弹，有慇懃之意者好丽。丘是以知文王之操也。 
传曰：闻其末而达其本者、圣也。纣之为主，劳民力，冤酷之令加于百姓，憯凄之恶施于大臣，群下不信，百姓疾怨，故天下叛，而愿为文王臣，纣自取之也。夫贵为天子，富有天下，及周师至，而令不行乎左右，悲夫！当是之时，索为匹夫，不可得也。诗曰： 天位殷适，使不侠四方。 
夫五色虽明，有时而渝；丰交之木，有时而落；物有成衰，不得自若。故三王之道，周而复始，穷则反本，非务变而已，将以止恶扶微，绌缪沦非，调和阴阳，顺万物之宜也。诗曰： 勉勉我王，纲纪四方。 
礼者、则天地之体，因人情而为之节文者也。无礼，何以正身？无师、安知礼之是也。礼然而然，是情安于礼也；师云而云，是知若师也。情安礼，知若师，则是君子之道。言中伦，行中理，天下顺矣。诗曰： 不识不知，顺帝之则。 
上不知顺孝，则民不知反本。君不知敬长，则民不知贵亲。禘祭不敬，山川失时，则民无畏矣。不教而诛，则民不识劝也。故君子脩身及孝，则民不倍矣。敬孝达乎下，则民知慈爱矣。好恶喻乎百姓，则下应其上，如影响矣。是则兼制天下，定海内，臣万姓之要法也，明王圣主之所不能须臾而舍也。诗曰： 成王之孚，下土之式，永言孝思，孝思惟则。 
成王之时，有三苗贯桑而生，同为一秀，大几满车，长几充箱。成王问周公曰： 此何物也？ 周公曰： 三苗同一秀，意者、天下殆同一也。 比几三年，累有越尝氏重九译而至，献白雉于周公： 
道路悠远，山川幽深，恐使人之未达也，故重译而来。 周公曰： 
吾何以见赐也？ 译曰： 吾受命国之黄发曰： 久矣！天之不迅风疾雨也，海不波溢也，三年于兹矣！意者、中国殆有圣人，盍往朝之／于是来也。 周公乃敬求其所以来。诗曰： 于万斯年，不遐有佐 。
登高临深，远见之乐，台榭不如丘山所见高也；平原广望，博观之乐，沼池不如川泽所见博也。劳心苦思，从欲极好，靡财伤情，毁名损寿，悲夫伤哉！穷君之反于是道，而愁百姓。诗曰： 上帝板板，下民卒瘅。 
儒者、儒也，儒之为言无也，不易之术也，千举万变，其道不穷，六经是也。若夫君臣之义，父子之亲，夫妇之别，朋友之序，此儒者所谨守、日切磋而不舍也。虽居穷巷陋室之下，而内不足以充虚，外不足以盖形，无置锥之地，明察足以持天下，大举在人上，则王公之材也，小用使在位，则社稷之臣也，虽岩居穴处，而王侯不能与争名，何也？仁义之化存尔。如使王者听其言，信其行，则唐虞之法可得而观，颂声可得而听。诗曰： 先民有言，询于刍荛。 取谋之博也。
传曰：天子居广厦之下，帷帐之内，旃茵之上，被□舄，视不出阃，莽然而知天下者，以其贤左右也。故独视不若与众视之明也，独听不若与众听之聪也，独虑不若与众虑之工也。故明主使贤臣辐凑并进，所以通中正而致隐居之士。诗曰： 先民有言，询于刍荛。 此之谓也。
天设其高，而日月成明；地设其厚，而山陵成名；上设其道，而百事得序。自周衰坏以来，王道废而不起，礼义绝而不继。秦之时，非礼义，弃诗书，略古昔，大灭圣道，专为苟妄，以贪利为俗，以较猎为化，而天下大乱，于是兵作而火起，暴露居外，而民以侵渔遏夺相攘为服习，离圣王光烈之日久远，未尝见仁义之道，被礼义之风，是以嚚顽无礼，而肃敬日益凌迟，以威武相摄，妄为佞人，不避祸患，此其所以难治也。人有六情：目欲视好色，耳欲听宫商，鼻欲嗅芬香，口欲嗜甘旨，其身体四肢欲安而不作，衣欲被文绣而轻暖，此六者、民之六情也，失之则乱，从之则穆。故圣王之教其民也，必因其情，而节之以礼，必从其欲，而制之以义，义简而备，礼易而法，去情不远，故民之从命也速。孔子知道之易行，曰： 诗云： 牖民孔易。 非虚辞也。 
□之性为丝，弗得女工燔以沸汤，抽其统理，不成为丝。卵之性为雏，不得良鸡覆伏孚育，积日累久，则不成为雏。夫人性善，非得明王圣主扶携，内之以道，则不成为君子。诗曰： 天生蒸民，其命匪谌。靡不有初，鲜克有终。 言惟明王圣主然后使之然也。
智如泉源，行可以为表仪者、人师也。智可以砥，行可以为辅弼者、人友也。据法守职，而不敢为非者、人吏也。当前决意，一呼再喏者、人隶也。故上主以师为佐，中主以友为佐，下主以吏为佐，危亡之主以隶为佐。语曰： 渊广者、其鱼大，主明者，其臣慧，相观而志合，必由其中。 故同明相见，同音相闻，同志相从，非贤者莫能用贤。故辅弼左右所任使者、有存亡之机，得失之要也，可无慎乎！诗曰： 不明尔德，时无背无侧；尔德不明，以无陪无卿。 
昔者，禹以夏王，桀以夏亡；汤以殷王，纣以殷亡。故无常安之国，宜治之民，得贤则昌，不肖则亡，自古及今，未有不然者也。夫明镜者、所以照形也；往古者、所以知今也。夫知恶往古之所以危亡，而不袭蹈其所以安存者、则无以异乎却行而求逮于前人。鄙语曰： 不知为吏，视已成事。 或曰： 前车覆，后车不诫，是以后车覆也。 故夏之所以亡者、而殷为之，殷之所以亡者、而周为之。故殷可以鉴于夏，而周可以鉴于殷。诗曰： 殷鉴不远，在夏后之世。 
传曰：骄溢之君寡忠，口惠之人鲜信。故盈把之木无合拱之枝，荣泽之水无吞舟之鱼，根浅则枝叶短，本绝则枝叶枯。诗曰： 枝叶未有害，本实先拨。 祸福自己出也。
水渊深广，则龙鱼生之；山林茂盛，则禽兽归之；礼义脩明，则君子怀之。故礼及身而行脩，礼及国而政明。能以礼扶身，则贵名自扬，天下顺焉，令行禁止，而王者之事毕矣。诗曰： 有觉德行，四国顺之。 夫此之谓也。
孔子曰： 夫谈说之术：齐庄以立之，端诚以处之，坚强以待之，辟称以喻之，分以明之，欢忻芬芳以送之，宝之珍之，贵之神之，如是、则说恒无不行矣，夫是之谓能贵其所贵。若夫无类之说，不形之行，不赞之辞，君子慎之。 诗曰： 无易由言，无曰苟矣。 
夫百姓内不乏食，外不患寒，则可教御以礼义矣。诗曰： 蒸畀祖妣，以洽百礼。 百礼洽则百意逐，百意逐则阴阳调，阴阳调则寒暑均，寒暑均则三光清，三光清则风雨时，风雨时则群生宁，如是、则天道得矣。是以不出户而知天下，不窥牖而知天道。诗曰： 惟此圣人，瞻言百里。于铄王师，遵养时晦。 言相养之至于晦也。
天有四时：春夏秋冬，风雨霜露，无非教也。清明在躬，气志如神，嗜欲将至，有开必先。天降时雨，山川出云。诗曰： 崧高维岳，骏极于天。维岳降神，生甫及申。维申及甫，维周之翰。四国于蕃，四方于宣。 此文武之德也。三代之王也，必先其令名。诗曰： 
明明天子，令闻不己。矢其文德，洽此四国。 此大王之德也。
蓝有青，而丝假之，青于蓝；地有黄，而丝假之，黄于地。蓝青地黄，犹可假也，仁义之事，不可假乎哉！东海之鱼，名曰鲽，比目而行，不相得，不能达。北方有兽，名曰娄，更食而更视，不相得，不能饱。南方有鸟，名曰鹣，比翼而飞，不相得，不能举。西方有兽，名曰蟨，前足鼠，后足兔，得甘草，必衔以遗蛩蛩距虚，其性非能蛩蛩距虚，将为假之故也。夫鸟兽鱼犹相假，而况万乘之主而独不知假此天下英雄俊士，与之为伍，则岂不病哉！故曰：以明扶明，则升于天；以明扶闇，则归其人；两瞽相扶，不伤墻木，不陷井阱，则其幸也。诗曰： 惟彼不顺，往以□垢。 闇行也。
福生于无为，而患生于多欲。知足、然后富从之，德宜君人，然后贵从之。故贵爵而贱德者，虽为天子，不尊矣；贪物而不知止者，虽有天下，不富矣。夫土地之生不益，山泽之出有尽，怀不富之心，而求不益之物；挟百倍之欲，而求有尽之财，是桀纣所以失其位也。诗曰： 大风有隧，贪人败类。 
哀公问于子夏曰： 必学然后可以安国保民乎？ 子夏曰： 不学而能安国保民者，未之有也。 哀公曰： 然则五帝有师乎？ 子夏曰： 臣闻黄帝学乎大坟，颛顼学乎禄图，帝喾学乎赤松子，尧学乎务成子附，舜学乎尹寿，禹学乎西王国，汤学乎贷乎相，文王学乎锡畴子斯，武王学乎太公，周公学乎虢叔，仲尼学乎老聃。此十一圣人，未遭此师，则功业不能着乎天下，名号不能传乎后世者也。 诗曰： 不愆不忘，率由旧章。 
德也者、包天地之大，配日月之明，立乎四时之周，临乎阴阳之交。寒暑不能动也，四时不能化也，敛乎太阴而不湿，散乎太阳而不枯。鲜洁清明而备，严威毅疾而神，至精而妙乎天地之间者、德也，微圣人，其孰能与于此矣。诗曰： 德輶如毛，民鲜克举之。 
如岁之旱，草不溃茂，然天勃然兴云，沛然下雨，则万物无不兴起之者。民非无仁义根于心者也，王政怵迫，而不得见，忧郁而不得出。圣王在，彼□舄，视不出合，而天下随，倡而天下和，何如在此，有以应哉！诗曰： 如彼岁旱，草不溃茂。 
 道者，何也？ 曰： 君之所道也。  君者，何也？ 曰： 群也。为天下万物而除其害者、谓之君。  王者何也？ 曰： 
往也。天下往之，谓之王。 曰： 善养生者、故人尊之；善辩治人者，故人安之；善显设人者、故人亲之；善粉饰人者、故人乐之。四统者具，天下往之，四统无一，而天下去之，往之谓之王，去之谓之亡，故曰：道存则国存，道亡则国亡。夫省工商，众农人，谨盗贼，除奸邪，是所以生养之也。天子三公，诸侯一相，大夫擅官，士保职，莫不治理，是所以辩治之也。决德而定次，量能而授官，贤以为三公，贤以为诸侯，次则为大夫，是所以显设之也。修冠弁衣裳，黼黻文章，雕琢刻镂，皆有等差，是所以粉饰之也。故自天子至于庶人，莫不称其能，得其意，安乐其事，是所同也。若夫重色而成文，累味而备珍，则圣人所以分贤愚，明贵贱。故道得则泽流群生，而福归王公，泽流群生，则下安而和，福归王公，则上尊而荣，百姓皆怀安和之心，而乐戴其上，夫是之谓下治而上通，下治而上通，颂声之所以兴也。 诗曰： 降福简简，威仪反反。既醉既饱，福禄来反。 
圣人养一性而御夫气，持一命而节滋味，奄治天下，不遗其小，存其精神，以补其中，谓之士。诗曰： 不竞不絿，不刚不柔。 言得中也。
朝廷之士为禄，故人而不出，山林之士为名，故往而不返。入而亦能出，往而亦能返，通移有常，圣也。诗曰： 不竞不絿，不刚不柔。 言得中也。
孔子侍坐于季孙。季孙之宰通曰： 君使人假马，其与之乎？ 孔子曰： 吾闻君取于臣，谓之取，不曰假。 季孙悟，告宰通曰： 今以往，君有取，谓之取，无曰假。 孔子曰正假马之言，而君臣之义定矣。论语曰： 必也正名乎？ 诗曰： 君子无易由言。 
