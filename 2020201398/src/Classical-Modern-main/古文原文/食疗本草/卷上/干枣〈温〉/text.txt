（一）主补津液，养脾气，强志。三年陈者核中仁∶主恶气、卒疰忤。〔心·嘉〕
（二）又，疗耳聋、鼻塞，不闻音声、香臭者∶取大枣十五枚，去皮核；蓖麻子三百颗，去皮。二味和捣，绵裹塞耳鼻。日一度易，三十余日闻声及香臭。先治耳，后治鼻，不可并塞之。〔嘉〕
（三）又方，巴豆十粒，去壳生用。松脂同捣，绵裹塞耳。〔嘉〕
（四）又云，洗心腹邪气，和百药毒。通九窍，补不足气。〔嘉〕
（五）生者食之过多，令人腹胀。蒸煮食之，补肠胃，肥中益气。第一青州，次蒲州者好。诸处不堪入药。〔心·嘉〕
（六）小儿患秋痢，与虫枣食，良。〔嘉〕
（七）枣和桂心、白瓜仁、松树皮为丸，久服香身，并衣亦香。〔证〕
