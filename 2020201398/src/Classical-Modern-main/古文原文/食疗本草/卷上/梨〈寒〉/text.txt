（一）除客热，止心烦。不可多食。〔心·嘉〕
（二）又，卒咳嗽，以冻梨一颗刺作五十孔，每孔中内以椒一粒。以面裹于热灰中煨，令极熟，出停冷，去椒食之。〔心·嘉〕
（三）又方，梨去核，内酥蜜，面裹烧令熟。食之大良。〔心·嘉〕
（四）又方，去皮，割梨肉，内于酥中煎之。停冷食之。〔心·嘉〕
（五）又，捣汁一升，酥一两，蜜一两，地黄汁一升，缓火煎，细细含咽。凡治嗽，皆须待冷，喘息定后方食。热食之，反伤矣，令嗽更极不可救。如此者，可作羊肉汤饼，饱食之，便卧少时。〔嘉〕
（六）又，胸中痞塞、热结者，可多食好生梨即通。〔心·嘉〕
（七）（又云），卒暗风，失音不语者，生捣（梨）汁一合，顿服之。日再服，止。〔心·嘉〕
（八）金疮及产妇不可食，大忌。〔证〕
