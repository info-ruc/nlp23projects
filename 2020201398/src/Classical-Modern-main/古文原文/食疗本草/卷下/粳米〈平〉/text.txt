（一）主益气，止烦（止）泄。其赤则粒大而香，不禁水停。其黄绿即实中。〔嘉〕
（二）又，水渍有味，益人。都大新熟者，动气。经再年者，亦发病。江南贮仓人皆多收火稻。其火稻宜人，温中益气，补下元。烧之去芒。春舂米食之，即不发病耳。〔嘉〕
（三）仓粳米∶炊作干饭食之，止痢。又补中益气，坚筋骨，通血脉，起阳道。〔嘉·证〕
（四）北人炊之于瓮中，水浸令酸，食之暖五脏六腑之气。〔嘉·证〕
（五）久陈者，蒸作饭，和醋封毒肿，立瘥。〔嘉〕
（又，毒肿恶疮∶久陈者，蒸作饭，和酢封肿上，立瘥。）〔证〕
（六）又，研服之，去卒心痛。〔嘉〕
（七）白粳米汁∶主心痛，止渴，断热毒痢。〔嘉〕
（八）若常食干饭，令人热中，唇口干。不可和苍耳食之，令人卒心痛，即急烧仓米灰，和蜜浆服之，不尔即死。不可与马肉同食之，发痼疾。〔嘉〕
（九）淮泗之间米多。京都、襄州土粳米亦香、坚实。又，诸处虽多，但充饥而已。〔证〕
（十）性寒。拥诸经胳气，使人四肢不收，昏昏饶睡。发风动气，不可多食。〔心〕
