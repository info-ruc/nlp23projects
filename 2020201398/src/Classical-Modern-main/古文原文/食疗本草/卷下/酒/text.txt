（一）味苦。主百邪毒，行百药。当酒卧，以扇扇，或中恶风。久饮伤神损寿。〔嘉〕
（二）谨按∶中恶疰杵，热暖姜酒一碗，服即止。〔嘉〕
（三）又，通脉，养脾气，扶肝。陶隐居云∶ 大寒凝海，惟酒不冰 。量其热性故也。
久服之，浓肠胃，化筋。初服之时，甚动气痢。与百药相宜。只服丹砂人饮之，即头痛吐热。〔嘉〕
（四）又，服丹石人，胸背急闷热者，可以大豆一升，熬令汗出，簸去灰尘，投二升酒中。久时顿服之，少顷即汗出瘥。朝朝服之，甚去一切风。妇人产后诸风，亦可服之。〔嘉〕
（五）又，熬鸡屎如豆淋酒法作，名曰紫酒。卒不语、口偏者，服之甚效。〔嘉〕
（六）昔有人常服春酒，令人肥白矣。〔嘉〕
（七）紫酒∶治角弓风。〔证〕
（八）姜酒∶主偏风中恶。〔证〕
（九）桑椹酒∶补五脏，明耳目。〔证〕
（十）葱豉酒∶解烦热，补虚劳。〔证〕
（十一）蜜酒∶疗风疹。〔证〕
（十二）地黄，牛膝，虎骨，仙灵脾，通草，大豆，牛蒡，枸杞等，皆可和酿作酒，在别方。〔证〕
（十三）蒲桃子酿酒，益气调中，耐饥强志，取藤汁酿酒亦佳。〔证〕
（十四）狗肉汁酿酒，大补。〔证〕
