（一）牛者稼穑之资，不多屠杀。自死者，血脉已绝，骨髓已竭，不堪食。黄牛发药动病，黑牛尤不可食。黑牛尿及屎，只入药。〔嘉〕
（二）又，头、蹄∶下热风，患冷人不可食。〔嘉〕
（三）肝∶治痢。〔证〕又，肝醋煮食之，治瘦。〔嘉〕
（四）肚∶主消渴，风眩，补五脏，以醋煮食之。〔证〕
（五）肾∶主补肾。〔证〕
（六）髓∶安五脏，平三焦，温中。久服增年。以酒送之。〔证〕
黑牛髓，和地黄汁、白蜜等分。作煎服之，治瘦病。恐是牛脂也。〔嘉·证〕
（七）粪∶主霍乱，煮饮之。〔证〕
乌牛粪为上。又小儿夜啼，取干牛粪如手大，安卧席下，勿令母知，子、母俱吉。〔嘉〕
（八）又，妇人无乳汁，取牛鼻作羹，空心食之。不过三两日，有汁下无限。若中年壮盛者，食之良。〔证〕
（九）又，宰之尚不堪食，非论自死者。其牛肉取三斤，烂切。将啖解槽咬人恶马，只两啖后，颇甚驯良。若三五顿后，其马狞不堪骑。十二月勿食，伤神。〔证〕
