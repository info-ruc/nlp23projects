（一）牡狗阴茎∶补髓。〔证〕
（二）犬肉∶益阳事，补血脉，浓肠胃，实下焦，填精髓。不可炙食，恐成消渴。但和五味煮，空腹食之。不与蒜同食，必顿损人。若去血则力少，不益人。瘦者多是病，不堪食。〔嘉〕
比来去血食之，却不益人也。肥者血亦香美，即何要去血？去血之后，都无效矣。〔证〕
（三）肉∶温。主五脏，补七伤五劳，填骨髓，大补益气力。空腹食之。黄色牡者上，白、黑色者次。女人妊娠勿食。〔证〕
（四）胆∶去肠中脓水。〔嘉〕
（五）又，上伏日采胆，以酒调服之。明目，去眼中脓水。〔证〕
（六）又，白犬胆和通草、桂为丸服，令人隐形。青犬尤妙。〔嘉〕
（七）又，主恶疮痂痒，以胆汁敷之止。胆敷恶疮，能破血。有中伤因损者，热酒调半个服，瘀血尽下。〔证〕
（八）又，犬伤人，杵生杏仁封之瘥。〔证〕
（九）犬自死，舌不出者，食之害人。九月勿食犬肉，伤神。〔证〕
