（一）角∶主惊邪，明目，辟鬼，安心益气。烧角作灰，治鬼气并漏下恶血。〔嘉·证〕
（二）羊肉∶温。主风眩瘦病，小儿惊痫，丈夫五劳七伤，脏气虚寒。河西羊最佳，河东羊亦好。纵驱至南方，筋力自劳损，安能补益人？〔嘉〕
（三）羊肉∶妊娠人勿多食。〔证〕
患天行及疟人食，令发热困重致死。〔嘉〕
（四）头肉∶平。主缓中，汗出虚劳，安心止惊。宿有冷病患勿多食。主热风眩，疫疾，小儿痫，兼补胃虚损及丈夫五劳骨热。热病后宜食羊头肉。〔证〕
（五）肚∶主补胃病虚损，小便数，止虚汗。以肥肚作羹食，三五度瘥。〔嘉·证〕
（六）肝∶性冷。治肝风虚热，目赤暗痛，热病后失明者，以青羊肝或子肝薄切，水浸敷之，极效。生子肝吞之尤妙。〔证〕
主目失明，取羊肝一斤，去脂膜薄切，以未着水新瓦盆一口，揩令净，铺肝于盆中，置于炭火上，令脂汁尽。候极干，取决明子半升，蓼子一合，炒令香为末，和肝杵之为末。以白蜜浆下方寸匕。食后服之，日三，加至三匕止，不过二剂，目极明。一年服之妙，夜见文本并诸物。〔证〕
（七）其羊，即骨历羊是也。常患眼痛涩，不能视物，及看日光并灯火光不得者，取熟羊头眼睛中白珠子二枚，于细石上和枣汁研之，取如小麻子大，安眼睛上，仰卧。日二夜二，不过三四度瘥。〔证〕
（八）羊心∶补心肺，从三月至五月，其中有虫如马尾毛，长二三寸已来。须割去之，不去令人痢。〔证〕
（九）羊毛∶醋煮裹脚，治转筋。〔嘉〕
（十）又，取皮去毛煮羹，补虚劳。煮作食之，去一切风，治脚中虚风。〔证〕
（十一）羊骨∶热。主治虚劳，患宿热人勿食。〔证〕
（十二）髓∶酒服之，补血。主女人风血虚闷。〔证〕
（十三）头中髓∶发风。若和酒服，则迷人心，便成中风也。〔证〕
（十四）羊屎∶黑人毛发。主箭镞不出。粪和雁膏敷毛发落，三宿生。〔证〕
（十五）白羊黑头者，勿食之。令人患肠痈。一角羊不可食。六月勿食羊，伤神。〔证〕
（十六）谨按∶南方羊都不与盐食之，多在山中吃野草，或食毒草。若北羊，一二年间亦不可食，食必病生尔。为其来南地食毒草故也。若南地人食之，即不忧也。今将北羊于南地养三年之后，犹亦不中食，何况于南羊能堪食乎？盖土地各然也。〔证〕
