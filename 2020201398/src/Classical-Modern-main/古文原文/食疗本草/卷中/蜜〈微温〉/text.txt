（一）主心腹邪气，诸惊痫，补五脏不足气。益中止痛，解毒。能除众病，和百药，养脾气，除心烦闷，不能饮食。〔证〕
（二）治心肚痛，血刺腹痛及赤白痢，则生捣地黄汁，和蜜一大匙，服即下。〔证〕
（三）又，长服之，面如花色，仙方中甚贵此物。若觉热，四肢不和，即服蜜浆一碗，甚良。〔证〕
（四）又能止肠，除口疮，明耳目，久服不饥。〔证〕
（五）又，点目中热膜，家养白蜜为上，木蜜次之，崖蜜更次。〔证〕
（六）又，治癞，可取白蜜一斤，生姜三斤捣取汁。先秤铜铛，令知斤两。即下蜜于铛中消之。又秤，知斤两，下姜汁于蜜中，微火煎，令姜汁尽。秤蜜，斤两在即休，药已成矣。
患三十年癞者，平旦服枣许大一丸，一日三服，酒饮任下。忌生冷醋滑臭物。功用甚多，世人众委，不能一一具之。〔证〕
