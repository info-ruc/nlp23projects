<strong>太昊伏羲氏</strong>
风姓之源，皇熊氏之后。生有圣德，继天而王，为万世帝王之先。位在东方，以木德王，为苍精之君。都陈时，神龙出于荣河，则而画之为八卦。造书契，以代结绳之政，立五常，定五行，正君臣，明父子，别夫妇之义，制嫁娶之理。造屋舍，结网，以佃渔，服牛乘马，引重致远。取牺牲，供祭祀，故曰伏羲氏。治天下一百一十年。
<strong>炎帝神农氏</strong>
姜姓之源，烈山氏之后。生有圣德，以火承木，位在南方，以火德王，为赤精之君。时民众茹草饮水，采树木之实，而食蠃之肉，多生疾病，乃求可食之物，尝百草，种五谷，以养民众。日中为市。作陶冶，为斧斤，造耒耜，教民耕稼，故曰神农。都曲阜。治天下一百二十年。
<strong>黄帝轩辕氏</strong>
姬姓之源，有熊国君少典之子。生而神灵，长而聪明，成而登天。以土德王，为黄精之君，故曰黄帝。都涿鹿。受河图，见日月星辰之象，始有星官之书。命大挠探五行之情，占斗罡所建，始作甲子；命容成作历；命隶首作算数；命伶伦造律吕；命岐伯定医方。为衣冠以表贵贱，治干戈，作舟车，分州野，治天下一百年。
