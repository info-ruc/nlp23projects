<strong>胡椒</strong>
味辛，温，无毒。主下气，除藏府风冷，去痰，杀肉毒。
<strong>小椒</strong>
味辛，热，有毒。主邪气咳逆，温中，下冷气，除湿痹。
<strong>良姜</strong>
味辛，温，无毒。主胃中冷逆，霍乱，腹痛，解酒毒。
<strong>茴香</strong>
味甘，温，无毒。主膀胱、肾经冷气，调中止痛，住呕。
<strong>莳萝</strong>
味辛，温，无毒。健脾开胃，温中，补水藏，杀鱼、肉毒。
<strong>陈皮</strong>
味甘，平，无毒。止消渴，开胃气，下痰，破冷积。
<strong>草果</strong>
味辛，温，无毒。治心腹痛，止呕，补胃，下气，消酒毒。
<strong>桂</strong>
味甘辛，大热，有毒。治心腹寒热，冷痰，利肝肺气。
<strong>姜黄</strong>
味辛苦，寒，无毒。主心腹结积，下气破血，除风热。
<strong>荜拨</strong>
辛，温，无毒。温中下气，补腰脚痛，消食，除胃冷。
<strong>缩砂</strong>
味辛，温，无毒。主虚劳冷泻，宿食不消，下气。
<strong>荜澄茄</strong>
味辛，温，无毒。消食下气，去心腹胀，令人能食。
<strong>甘草</strong>
味甘，平，无毒。和百药，解诸毒。
<strong>芫荽子</strong>
辛，温，无毒。消食，治五藏不足，杀鱼、肉毒。
<strong>干姜</strong>
味辛，温热，无毒。主胸膈咳逆，止腹痛，霍乱，胀满。
<strong>生姜</strong>
味辛，微温。主伤寒头痛，咳逆上气，止呕，清神。
<strong>五味子</strong>
味酸，温，无毒。益气，补精，温中，润肺、养藏强阴。
<strong>苦豆</strong>
味苦，温，无毒。主元藏虚冷，腹胁胀满，治膀胱疾。
<strong>红曲</strong>
味甘，平，无毒。健脾，益气，温中。腌鱼、肉内用。
<strong>黑子儿</strong>
味甘，平，无毒。开胃下气。烧饼内用，极香美。
<strong>马思答吉</strong>
味苦香，无毒。去邪恶气，温中利膈，顺气止痛，生津解渴，令人口香。（生回回地面，云是极香种类。）
<strong>咱夫兰</strong>
味甘，平，无毒。主心忧郁积，气闷不散，久食令人心喜。（即是回回地面红花，未详是否。）
<strong>哈昔呢</strong>
味辛，温，无毒。主杀诸虫，去臭气，破症瘕，下恶除邪，解蛊毒。（即阿魏。）
<strong>稳展</strong>
味辛，温苦，无毒。主杀虫去臭。其味与阿魏同。又云，即阿魏树根，腌羊肉香味甚美。
<strong>胭脂</strong>
味辛，温，无毒。主产后血运，心腹绞痛，可敷游肿。
<strong>栀子</strong>
味苦，寒，无毒。主五内邪气，疗目赤热，利小便。
<strong>蒲黄</strong>
味甘，平，无毒。治心腹寒热，利小便，止血疾。
<strong>回回青</strong>
味甘，寒，无毒。解诸药毒。可敷热毒疮肿。
