<strong>桃</strong>
味辛甘，无毒。利肺气，止咳逆上气，消心下坚积，除卒暴击血，破症瘕，通月水，止痛。桃仁止心痛。
<strong>梨</strong>
味甘，寒，无毒。主热嗽，止渴，疏风，利小便，多食寒中。
<strong>柿</strong>
味甘，寒，无毒。通耳鼻气，补虚劳，肠不足，浓脾胃。
<strong>木瓜</strong>
味酸，温，无毒。主湿痹邪气，霍乱吐下，转筋不止。
<strong>梅实</strong>
味酸，平，无毒。主下气，除烦热，安心，止痢，住渴。
<strong>李子</strong>
味苦，平，无毒。主僵仆，瘀血，骨痛，除痼热，调中。
<strong>奈子</strong>
味苦，寒。多食令人腹胀，病患不可食。
<strong>石榴</strong>
味甘酸，无毒。主咽渴，不可多食，损人肺，止漏精。
<strong>林檎</strong>
味甘酸，温。不可多食，发热，涩气，令人好睡。
<strong>杏</strong>
味酸。不可多食，伤筋骨。杏仁有毒，主咳逆上气。
<strong>柑子</strong>
味甘，寒。去肠胃热，利小便，止渴。多食发痼疾。
<strong>橘子</strong>
味甘酸，温，无毒。止呕，下气，利水道，去胸中瘕热。
<strong>橙子</strong>
味甘酸，无毒。去恶心。多食伤肝气。皮甚香美。
<strong>栗</strong>
味咸，温，无毒。主益气，浓肠胃，补肾虚，炒食，壅人气。
<strong>枣</strong>
味甘，无毒。主心腹邪气，安中养脾，助经脉，生津液。
<strong>樱桃</strong>
味甘，主调中，益脾气，令人好颜色。暗风人忌食。
<strong>葡萄</strong>
味甘，无毒。主筋骨湿痹，益气强志，令人肥健。
<strong>胡桃</strong>
味甘，无毒。食之令人肥健，润肌黑发，多食动风。
<strong>松子</strong>
味甘，温，无毒。治诸风头眩，散水气，润五脏，延年。
<strong>莲子</strong>
味甘，平，无毒。补中养神，益气，除百疾，轻身不老。
<strong>鸡头</strong>
味甘，平，无毒。主湿痹，腰膝痛，补中，除疾，益精气。
<strong>芰实</strong>
味甘，平，无毒。主安中，补五脏，轻身不饥。
<strong>荔枝</strong>
味甘，平，无毒。止渴生津，益人颜色。
<strong>龙眼</strong>
味甘，平，无毒。主五脏邪气，安志，厌食，除虫，去毒。
<strong>银杏</strong>
味甘苦，无毒。炒食煮食皆可，生食发病。
<strong>橄榄</strong>
味酸甘，温，无毒。主消酒，开胃，下气，止渴。
<strong>杨梅</strong>
味酸甘，温，无毒。主祛痰，止呕，消食，下酒。
<strong>榛子</strong>
味甘，平，无毒。益气力，宽肠胃，健行，令人不饥。
<strong>榧子</strong>
味甘，无毒。主五痔，去三虫，蛊毒鬼疰。
<strong>沙糖</strong>
味甘，寒，无毒。主心腹热胀，止渴，明目。（即甘蔗汁熬成沙糖。）
<strong>甜瓜</strong>
味甘，寒，有毒。止渴，除烦热。多食发冷病，破腹。
<strong>西瓜</strong>
味甘，平，无毒。主消渴，治心烦，解酒毒。
<strong>酸枣</strong>
味酸甘，平，无毒。主心腹寒热，邪结气聚，除烦。
<strong>海红</strong>
味酸甘，平，无毒。治泄痢。
<strong>香圆</strong>
味酸甘，平，无毒。下气，开胸膈。
<strong>株子</strong>
味酸甘，平，无毒，性微寒，不可多食。
<strong>平波</strong>
味甘，无毒。止渴生津。置衣服箧笥中，香气可爱。
<strong>八檐仁</strong>
味甘，无毒。止咳下气，消心腹逆闷。（其果出回回田地。）
<strong>必思答</strong>
味甘，无毒。调中顺气。（其果出回回田也。）
