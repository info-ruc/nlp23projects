<strong>稻米</strong>
味甘苦，平，无毒。主温中，令人多热，大便坚，不可多食。即糯米也。（苏门者为上，酿酒者多用。）
<strong>粳米</strong>
味甘苦，平，无毒。主益气，止烦，止泄，和胃气，长肌肉。即今有数种。（香粳米，匾子米、雪里白，香子米。）香味尤胜。诸粳米捣碎，取其圆净者，为圆米，亦作渴米。
<strong>粟米</strong>
味咸，微寒，无毒。主养肾气，去脾胃中热，益气。陈者良，治胃中热，消渴，利小便，止痢。唐本草注云∶粟类多种，颗粒细如粱米，捣细，取匀净者为浙米。
<strong>青粱米</strong>
味甘，微寒，无毒。主胃痹，中热，消渴，止泄痢，益气补中，轻身延年。
<strong>白粱米</strong>
味甘，微寒，无毒。主除热，益气。
<strong>黄粱米</strong>
味甘，平，无毒。主益气和中，止泄。唐本注云∶穗大毛长，谷米俱粗于白粱。
<strong>黍米</strong>
味甘，平，无毒。主益气补中，多热，令人烦。
久食昏人五脏，令人好睡，肺病宜食。
<strong>丹黍米</strong>
味苦，微温，无毒。主咳逆，霍乱，止烦渴，除热。
<strong>稷米</strong>
味甘，无毒。主益气，补不足。关西谓之糜子米，亦谓米。古者取其香可爱，故以供祭祀。
<strong>河西米</strong>
味甘，无毒。补中益气。颗粒硬于诸米。出本地。
<strong>绿豆</strong>
味甘寒，无毒。主丹毒，风疹，烦热，和五脏，行经脉。
白豆
味甘，平，无毒。调中，暖肠胃，助经脉。肾病宜食。
<strong>大豆</strong>
味甘，平，无毒。杀鬼气，止痛，逐水，除胃中热，下瘀血，解诸药毒。作豆腐即寒而动气。
<strong>赤小豆</strong>
味甘酸，平，无毒。主下水，排脓血，去热肿，止泻痢，通小便。解小麦毒。
<strong>回回豆子</strong>
味甘，无毒。主消渴。勿与盐煮食之。出在回回地面，苗似豆，今田野中处
处有之。
<strong>青小豆</strong>
味甘寒，无毒。主热中，消渴。止下痢，去腹胀。产妇无乳汁，烂煮三五升食之，即乳多。
<strong>豌豆</strong>
味甘，平，无毒。调顺荣卫，和中益气。
<strong>匾豆</strong>
味甘，微温。主和中。叶主霍乱吐下不止。
<strong>小麦</strong>
味甘，微寒，无毒。主除热，止烦躁，消渴，咽干，利小便，养肝气，止痛，唾血。
<strong>大麦</strong>
味咸，温、微寒，无毒。主消渴，除热，益气，调中，令人多热，为五谷长。《药性论》云∶能消化宿食，破冷气。
<strong>荞麦</strong>
味甘，平寒，无毒。实肠胃，益气力。久食动风气，令人头眩。和猪肉食之，患热风，脱人须眉。
<strong>白芝麻</strong>
味甘、大寒，无毒。治虚劳，滑肠胃，行风气，通血脉，去头风，润肌肤。食后生啖一合。与乳母食之，令子不生病。
<strong>胡麻</strong>
味甘，微寒。除一切痼疾，久服长肌肉，健人。油，利大便，治胞衣不下。《修真秘旨》云神仙服胡麻法∶久服面光泽，不饥，三年水火不能害，行及奔马。
<strong>饧</strong>
味甘，微温，无毒。补虚乏，止渴，去血，健脾，治嗽。小儿误吞钱，取一斤，渐渐尽食之即出。
<strong>蜜</strong>
味甘，平、微温，无毒。主心腹邪气，诸惊痫，补五脏不足，益中气，止痛，解毒，明耳目，和百药，除众病。
<strong>曲</strong>
味甘，大暖。疗藏府中风气，调中益气，开胃消食，补虚去冷。陈久者良。
<strong>醋</strong>
味酸，温，无毒。消痈肿、散水气，杀邪毒，破血运，除症块，坚积。醋有数种∶酒醋、桃醋、麦醋、葡萄醋、枣醋、米醋为上，入药用。
<strong>酱</strong>
味咸酸，冷，无毒。除热止烦，杀百药、热汤火毒，杀一切鱼、肉、菜蔬毒，豆酱主治胜面酱。陈久者尤良。
<strong>豉</strong>
味苦，寒，无毒。主伤寒，头痛，烦躁，满闷。
<strong>盐</strong>
味咸，温，无毒。主杀鬼蛊邪，疰毒伤寒，吐胸中痰癖，止心腹卒痛。多食伤肺，令人咳嗽，失颜色。
<strong>酒</strong>
味苦甘辣，大热，有毒。主行药势，杀百邪，通血脉，浓肠胃，润皮肤，消忧愁，多饮损寿伤神，易人本性。酒有数般，唯酝酿以随其性。
<strong>虎骨酒</strong>
以酥炙虎骨捣碎，酿酒。治骨节疼痛，风疰冷痹痛。
<strong>枸杞酒</strong>
以甘州枸杞依法酿酒。补虚弱，长肌肉，益精气，去冷风，壮阳道。
<strong>地黄酒</strong>
以地黄绞汁酿酒。治虚弱，壮筋骨，通血脉，治腹内痛。
<strong>松节酒</strong>
仙方以五月五日采松节，锉碎，煮水酿酒。治冷风虚，骨弱，脚不能履地。
<strong>茯苓酒</strong>
仙方，依法茯苓酿酒。治虚劳，壮筋骨，延年益寿。
<strong>松根酒</strong>
以松树下撅坑置瓮，取松根津液酿酒。治风，壮筋骨。
<strong>羊羔酒</strong>
依法作酒，大补益人。
<strong>五加皮酒</strong>
五加皮浸酒，或依法酿酒。治骨弱不能行走，久服壮筋骨，延年不老。
<strong>腽肭脐酒</strong>
治肾虚弱，壮腰膝，大补益人。
<strong>小黄米酒</strong>
性热，不宜多饮，昏人五脏，烦热多睡。
<strong>葡萄酒</strong>
益气调中，耐饥强志。酒有数等，有西番者，有哈剌火者，有平阳太原者，其味都不及哈剌火者。田地酒最佳。
<strong>阿剌吉酒</strong>
味甘辣，大热，有大毒。主消冷坚积，去寒气。用好酒蒸熬，取露成阿剌吉。
<strong>速儿麻酒</strong>
又名拨糟。味微甘辣。主益气，止渴。多饮令人膨胀、生痰。
