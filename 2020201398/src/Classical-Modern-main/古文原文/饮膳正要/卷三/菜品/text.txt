<strong>葵菜</strong>
味甘，寒平，无毒。为百菜主。治五脏六府寒热，羸瘦，五癃，利小便，疗妇人乳难。
<strong>蔓菁</strong>
味苦，温，无毒。主利五脏，轻身，益气。蔓菁子明目。
<strong>芫荽</strong>
味辛，温，微毒。消谷，补五藏不足，通利小便。（一名胡荽。）
<strong>芥</strong>
味辛，温，无毒。主除肾邪气，利九窍，明目，安中。
<strong>葱</strong>
味辛，温，无毒。主明目，补不足，治伤寒发汗，去肿。
<strong>蒜</strong>
味辛，温，有毒。主散痈肿，除风邪，杀毒瓦斯。独颗者佳。
<strong>韭</strong>
味辛，温，无毒。安五脏，除胃热，下气，补虚。可以久食。
<strong>冬瓜</strong>
味甘，平、微寒，无毒。主益气，悦泽驻颜，令人不饥。
<strong>黄瓜</strong>
味甘，平寒，有毒。动气发病，令人虚热。不可多食。
<strong>萝卜</strong>
味甘，温，无毒。主下气消谷，去痰癖，治渴，制面毒。
<strong>胡萝卜</strong>
味甘，平，无毒。主下气，调利肠胃。
<strong>天净菜</strong>
味苦，平，无毒。除面目黄，强志清神，利五脏，（即野苦买。）
<strong>瓠</strong>
味苦，寒，有毒。主面目四肢浮肿，下水。多食令人吐。
<strong>菜瓜</strong>
味甘，寒，有毒。利肠胃，止烦渴。不可多食。（即稍瓜。）
<strong>葫芦</strong>
味甘，平，无毒。主消水肿，益气。
<strong>蘑菇</strong>
味甘，寒，有毒。动气发病。不可多食。
<strong>菌子</strong>
味苦，寒，有毒。发五脏风壅经脉，动痔病，令人昏闷。
<strong>木耳</strong>
味苦，寒，有毒。利五脏，宣肠胃壅毒瓦斯。不可多食。
<strong>竹笋</strong>
味甘，无毒。主消渴，利水道，益气。多食发病。
<strong>蒲笋</strong>
味甘，无毒。补中益气，治血脉。
<strong>藕</strong>
味甘，平，无毒。主补中，养神，益气，除百疾，消热渴，散血。
<strong>山药</strong>
味甘，温，无毒。补中益气，治风眩，止腰痛，壮筋骨。
<strong>芋</strong>
味辛，平，有毒。宽肠胃，充肌肤，滑中。野芋不可食。
<strong>莴苣</strong>
味苦，冷，无毒。主利五脏，开胸膈壅气，通血脉。
<strong>白菜</strong>
味甘，温，无毒。主通行肠胃，除胸中烦，解酒渴。
<strong>蓬蒿</strong>
味甘，平，无毒。主通利肠胃，安心气，消水饮。
<strong>茄子</strong>
味甘寒，有小毒。动风，发疮及痼疾。不可多食。
<strong>苋</strong>
味苦，寒，无毒。通九窍。苋子，益精。菜，不可与鳖同食。
<strong>芸台</strong>
味辛，温，无毒。主风热，丹毒，乳痈。
<strong>波</strong>
味甘，冷，微毒。利五藏，通肠胃热，解酒毒。（即赤根。）
<strong>菜品</strong>
味甘，寒，无毒。调中下气，去头风，利五藏。
<strong>香菜</strong>
味辛，平，无毒。与诸菜同食，气味香，辟腥。
<strong>蓼子</strong>
味辛，温，无毒。主明目，温中，耐风寒，下水气。
<strong>马齿</strong>
味酸，寒，无毒。主青盲白翳，去寒热，杀诸虫。
<strong>天花</strong>
味甘，平，有毒。与蘑菇稍相似，未详其性。（生五台山。）
<strong>回回葱</strong>
味辛，温，无毒。温中，消谷，下气，杀虫。久食发病。
<strong>甘露子</strong>
味甘，平，无毒。利五藏，下气，清神。（名滴露。）
<strong>榆仁</strong>
味辛，温，无毒。可作酱，甚香美。能助肺气，杀诸虫。
<strong>沙吉木儿</strong>
味甘，平，无毒。温中，益气，去心腹冷痛。（即蔓菁根。）
<strong>出儿</strong>
味甘，平，无毒。通经脉，下气，开胸膈。（即根也。）
<strong>山丹根</strong>
味甘，平，无毒。主邪气腹胀，除诸疮肿。（一名百合。）
<strong>海菜</strong>
味咸，寒，微腥，无毒。主瘿瘤，破气核、痈肿。勿多食。
<strong>蕨菜</strong>
味苦，寒，有毒。动气发病，不可多食。
<strong>薇菜</strong>
味甘，平，无毒。益气，润肌，清神，强志。
<strong>苦买菜</strong>
味苦，冷，无毒。治面目黄，强力，止困，可敷诸疮。
<strong>水芹</strong>
味甘，平，无毒。主养神益气，令人肥健，杀药毒，疗女人赤沃。
