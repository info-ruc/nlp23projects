《饮膳正要》三卷，元忽思慧撰。前有天历三年常普兰奚进书表，虞集奉敕序，盖元代饮膳太医官书也。明景泰间重刻于内府。此本《宋楼藏书志》作元刊元印，余向见常熟瞿氏铁琴铜剑楼藏本，同出一刻而楮印较逊。有景泰年序，知此为明本而非元本，特佚去景泰一序耳。其书详于育婴，妊娠、饮膳卫生、食性宜忌。诸端虽未合于医学真理，然可考见元人之俗尚。旧时民间传本极稀，近世藏目以钞本为多，究不若此刊本之可信。余求之有年，十七年冬始觏之于东京静嘉文库，因得借印流传，偿余夙昔之愿焉。
民国纪元十有九年十月盐海张元济
景泰一序，原书已佚，初版未获印入，殊为缺憾，嗣从瞿氏借得，今当重印，因以冠诸卷端，读者鉴之。元济再识。
