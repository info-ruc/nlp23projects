<strong>玉泉水</strong>
甘平，无毒。治消渴，反胃，热痢。今西山有玉泉水，甘美味胜诸泉。
<strong>井华水</strong>
甘平，无毒。主人九窍大惊出血，以水面即住。及洗人目翳。投酒醋中，令人损败，平旦汲者是也。今内府御用之水，常于邹店取之。缘自至大初武宗皇帝幸柳林飞放，请皇太后同往观焉。由是道经邹店，因渴思茶，遂命普兰奚国公金界奴朵儿只煎造。公亲诣诸井选水，唯一井水，味颇清甘。汲取煎茶以进，上称其茶味特异。内府常进之茶，味色两绝。乃命国公于井所建观音堂，盖亭井上，以栏翼之，刻石纪其事。自后御用之水，日必取焉。所造汤茶，比诸水殊胜，邻左有井，皆不及也。此水煎熬过，澄莹如一。常较其分两与别水增重。
