<strong>桂浆</strong>
生津止渴，益气和中，去湿逐饮。
生姜（三斤，取汁）熟水（二斗）赤茯苓（三两，去皮，为末）桂（三两，去皮，为末）曲末（半斤）杏仁（一百个，汤洗，去皮、尖，生研为泥）大麦（半两，为末）白沙蜜（三斤，炼净。）
右用前药，蜜水拌和匀，入磁罐内，油纸封口数重，泥固济，冰窖内放三日方熟。绵滤冰浸，暑月饮之。
<strong>桂沉浆</strong>
去湿逐饮，生津止渴，顺气。
紫苏叶（一两，锉）沉香（三钱，锉）乌梅（一两，取肉）沙糖（六两）
上件四味，用水五六碗，熬至三碗，滤去滓，入桂浆一升，合和作浆饮之。
<strong>荔枝膏</strong>
生津止渴，去烦。
乌梅（半斤，取肉）桂（一十两，去皮，锉）沙糖（二十六两）麝香（半钱，研）生姜汁（五两）熟蜜（一十四两）
右用水一斗五升，熬至一半，滤去滓，下沙糖、生姜汁，再熬去滓，澄定少时，入麝香搅匀，澄清如常，任意服。
<strong>梅子丸</strong>
生津止渴，解化酒毒，去湿。
乌梅（一两半，取肉）白梅（一两半，取肉）干木瓜（一两半）紫苏叶（一两半）甘草（一两，炙）檀香（二钱）麝香（一钱，研）
右为末，入麝香和匀，沙糖为丸如弹大。每服一丸，噙化。
<strong>五味子汤</strong>
代葡萄酒饮。生津止渴，暖精益气。
北五味（一斤，净肉）紫苏叶（六两）人参（四两，去芦，锉）沙糖（二斤）
上件，用水二斗，熬至一斗，滤去滓，澄清，任意服之。
<strong>人参汤</strong>
代酒饮。顺气、开胸膈，止渴生津。
新罗参（四两，去芦，锉）橘皮（一两，去白）紫苏叶（二两）沙糖（一斤）
上件，用水二斗，熬至一斗，去滓，澄清，任意饮之。
<strong>仙术汤</strong>
去一切不正之气，温脾胃，进饮食，辟瘟疫，除寒湿。
苍术（一斤，米泔浸三日，竹刀子切片，焙干，为末）茴香（二两，炒，为末）甘草（二两，炒，为末）白面（一斤，炒）干枣（二升，焙干，为末）盐（四两，炒）
上件，一同和匀。每日空心白汤点服。
<strong>杏霜汤</strong>
调顺肺气，利胸膈，治咳嗽。
粟米（五升，炒，为面）杏仁（二升，去皮、尖，麸炒，研）盐（三两，炒）
上件拌匀。每日空心白汤调一钱。入酥少许尤佳。
<strong>山药汤</strong>
补虚益气，温中润肺。
山药（一斤、煮熟）粟米（半升，炒，为面）杏仁（二斤，炒令过熟，去皮、尖，切如米）
上件，每日空心白汤调二钱，入酥油少许，山药任意。
<strong>四和汤</strong>
治腹内冷痛，脾胃不和。
白面（一斤，炒）芝麻（一斤，炒）茴香（二两，炒）盐（一两，炒）
上件，并为末。每日空心白汤点服。
<strong>枣姜汤</strong>
和脾胃，进饮食。
生姜（一斤，切作片）枣（三升，去核，炒）甘草（二两，炒）盐（二两，炒）
上件为末，一处拌匀。每日空心白汤点服。
<strong>茴香汤</strong>
治元藏虚弱，脐腹冷痛。
茴香（一斤，炒）川楝子（半斤）陈皮（半斤，去白）甘草（四两，炒）盐（半斤，炒）
上件为细末，相和匀。每日空心白汤点服。
<strong>破气汤</strong>
治元藏虚弱，腹痛，胸膈闭闷。
杏仁（一斤，去皮、尖，麸炒，别研）茴香（四两，炒）良姜（一两）荜澄茄（二两）陈皮（二两，去白）桂花（半斤）姜黄（一两）木香（一两）丁香（一两）甘草（半斤）盐（半斤）
上件为细末。空心白汤点服。
<strong>白梅汤</strong>
治中热，五心烦躁，霍乱呕吐，干渴，津液不通。
白梅肉（一斤）白檀（四两）甘草（四两）盐（半斤）
上件为细末。每服一钱，入生姜汁少许，白汤调下。
<strong>木瓜汤</strong>
治香港脚不仁，膝劳冷痹疼痛。
木瓜（四个，蒸熟，去皮，研烂如泥）白沙蜜（二斤，炼净）
上件二味，调和匀，入净磁器内盛之。空心白汤点服。
<strong>橘皮醒酲汤</strong>
治酒醉不解，呕噫吞酸。
香橙皮（一斤，去白）陈橘皮（一斤，去白）檀香（四两）葛花（半斤）绿豆花（半斤）人参（二两，去芦）白豆蔻仁（二两）盐（六两，炒）
上件为细末。每日空心白汤点服。
<strong>渴忒饼儿</strong>
生津止渴，治嗽。
渴忒（一两二钱）新罗参（一两，去芦）菖蒲（一钱，各为细末）白纳八（三两，研，系沙糖）
上件，将渴忒用葡萄酒化成膏，和上项药末，令匀为剂，印作饼。每用一饼，徐徐噙化。
<strong>官桂渴忒饼儿</strong>
生津，止寒嗽。
官桂（二钱，为末）渴忒（一两二钱）新罗参（一两二钱，去芦，为末）白纳八（三两，研）
上件，将渴忒用玫瑰水化成膏，和药末为剂，用诃子油印作饼子。每用一饼，徐徐噙化。
<strong>答必纳饼儿</strong>
清头目，利咽膈，生津止渴，治嗽。
答必纳（二钱为末，即草龙胆）新罗参（一两二钱，去芦，为末）白纳八（五两，研）
上件，用赤赤哈纳（即北地酸角儿。）熬成膏，和药末为剂，印作饼儿，每用一饼，徐徐噙化。
<strong>橙香饼儿</strong>
宽中顺气，清利头目。
新橙皮（一两，焙，去白）沉香（五钱）白檀（五钱）缩砂（五钱）白豆蔻仁（五钱）荜澄茄（三钱）南硼砂（三钱，别研）龙脑（二钱，别研）麝香（二钱，别研。）
上件为细末，甘草膏和剂印饼。每用一饼，徐徐噙化。
<strong>牛髓膏子</strong>
补精髓，壮筋骨，和血气，延年益寿。
黄精膏（五两）地黄膏（三两）天门冬膏（一两）牛骨头内取油（二两）
上件，将黄精膏、地黄膏、天门冬膏与牛骨油一同不住手用银匙搅，令冷定和匀成膏。每日空心温酒调一匙头。
<strong>木瓜煎</strong>
木瓜（十个，去皮穣，取汁，熬水尽）白沙糖（十斤，炼净）
上件，一同再熬成煎。
<strong>香圆煎</strong>
香圆（二十个，去皮取肉）白沙糖（十斤，炼净）
上件，一同再熬成煎。
<strong>株子煎</strong>
株子（一百个，取净肉）白沙糖（五斤，炼净）
上件，同熬成煎。
<strong>紫苏煎</strong>
紫苏叶（五斤）干木瓜（五斤）白沙糖（十斤，炼净）
上件，一同熬成煎。
<strong>金橘煎</strong>
金橘（五十个，去子取皮）白沙糖（三斤）
上件，一同熬成煎。
<strong>樱桃煎</strong>
樱桃（五十斤，取汁）白沙糖（二十五斤）
上件，同熬成煎。
<strong>桃煎</strong>
大桃（一百个，去皮，切片取汁）白沙蜜（二十斤，炼净）
上件，一同熬成煎。
<strong>石榴浆</strong>
石榴子（十斤，取汁）白沙糖（十斤，炼净）
上件，一同熬成煎。
<strong>小石榴煎</strong>
小石榴（二斗，蒸熟去子，研为泥）白沙蜜（十斤，炼净）
上件，一同熬成煎。
<strong>五味子舍儿别</strong>
新北五味（十斤，去子，水浸取汁）白沙糖（八斤，炼净）
上件，一同熬成煎。
<strong>赤赤哈纳即酸刺</strong>
赤赤哈纳（不以多少，水浸取汁）
上件，用银石器内熬成膏。
<strong>松子油</strong>
松子（不以多少，去皮，捣研为泥）
上件，水绞取汁熬成，取净清油绵滤净，再熬澄清。
<strong>杏子油</strong>
杏子（不以多少，连皮捣碎）
上件，水煮熬，取浮油，绵滤净，再熬成油。
<strong>酥油</strong>
牛乳中取净凝，熬而为酥。
<strong>醍醐油</strong>
取上等酥油，约重千斤之上者，煎熬过滤净，用大磁瓮贮之，冬月取瓮中心不冻者，谓之醍醐。
<strong>马思哥油</strong>
取净牛奶子不住手用阿赤（即打油木器也。）打取浮凝者为马思哥油。今亦云白酥油。
<strong>枸杞茶</strong>
枸杞五斗，水淘洗净，去浮麦，焙干，用白布筒净，去蒂萼、黑色，选拣红熟者，先用雀舌茶展溲碾子，茶芽不用，次碾枸杞为细末。每日空心用□匙头，入酥油搅匀，温酒调下，白汤亦可。（忌与酪同食。）
<strong>玉磨茶</strong>
上等紫笋五十斤，筛筒净，苏门炒米五十斤，筛筒净，一同拌和匀，入玉磨内，磨之成茶。
<strong>金字茶</strong>
系江南湖州造进末茶。
<strong>范殿帅茶</strong>
系江浙庆元路造进茶芽，味色绝胜诸茶。
<strong>紫笋雀舌茶</strong>
选新嫩芽蒸过，为紫笋。有先春、次春、探春，味皆不及紫笋雀舌。
<strong>女须儿</strong>
（出直北地面，味温甘。）
<strong>西番茶</strong>
（出本土，味苦涩，煎用酥油。）
<strong>川茶、藤茶、夸茶</strong>
（皆出四川。）
<strong>燕尾茶</strong>
（出江浙、江西。）
<strong>孩儿茶</strong>
（出广南。）
<strong>温桑茶</strong>
（出黑峪。）
凡诸茶，味甘苦微寒，无毒。去痰热，止渴，利小便，消食下气，清神少睡。
<strong>清茶</strong>
先用水滚过滤净，下茶芽，少时煎成。
<strong>炒茶</strong>
用铁锅烧赤，以马思哥油、牛奶子、茶芽同炒成。
<strong>兰膏</strong>
玉磨末茶三匙头，面、酥油同搅成膏，沸汤点之。
<strong>酥签</strong>
金字末茶两匙头，入酥油同搅，沸汤点服。
<strong>建汤</strong>
玉磨末茶一匙，入碗内研匀，百沸汤点之。
<strong>香茶</strong>
白茶（一袋）龙脑成片者（三钱）百药煎（半钱）麝香（二钱）
同研细，用香粳米熬成粥，和成剂，印作饼。
