<strong>生地黄鸡</strong>
治腰背疼痛，骨髓虚损，不能久立，身重气乏，盗汗，少食，时复吐利。
生地黄（半斤）饴糖（五两）乌鸡（一枚）
右三味，先将鸡去毛、肠肚净，细切，地黄与糖相和匀，内鸡腹中，以铜器中放之，复置甑中蒸炊，饭熟成，取食之。不用盐醋，唯食肉尽却饮汁。
<strong>羊蜜膏</strong>
治虚劳，腰痛，咳嗽，肺痿，骨蒸。
熟羊脂（五两）熟羊髓（五两）白沙蜜（五两，炼净）生姜汁（一合）生地黄汁（五合）
右五味，先以羊脂煎令沸，次下羊髓又令沸，次下蜜、地黄、生姜汁，不住手搅，微火熬数沸成膏。每日空心温酒调一匙头。或作羹汤，或作粥食之亦可。
<strong>羊藏羹</strong>
治肾虚劳损，骨髓伤败。
羊肝、肚、肾、心、肺（各一具，汤洗净）牛酥（一两）胡椒（一两）荜拨（一两）豉（一合）陈皮（二钱，去白）良姜（二钱）草果（两个）葱（五茎）
上件，先将羊肝等，慢火煮令熟，将汁滤净。和羊肝等并药，一同入羊肚内，缝合口，令绢袋盛之，再煮熟，入五味，旋旋任意食之。
<strong>羊骨粥</strong>
治虚劳，腰膝无力。
羊骨（一副，全者，捶碎）陈皮（二钱，去白）良姜（二钱）草果（二个）生姜（一两）盐（少许）
右水三斗，慢火熬成汁，滤出澄清，如常作粥，或作羹汤亦可。
<strong>羊脊骨粥</strong>
治下元久虚，腰肾伤败。
羊脊骨（一具，全者，捶碎）肉苁蓉（一两，洗，切作片）草果（三个）荜拨（二钱）
上件，水熬成汁，滤去滓，入葱白、五味，作面羹食之。
<strong>白羊肾羹</strong>
治虚劳，阳道衰败，腰膝无力。
白羊肾（二具，切作片）肉苁蓉（一两，酒浸，切）羊脂（四两，切作片）胡椒（二钱）陈皮（一钱，去白）荜拨（二钱）草果（二钱）
上件相和，入葱白、盐、酱，煮作汤，入面子，如常作羹食之。
<strong>猪肾粥</strong>
治肾虚劳损，腰膝无力，疼痛。
猪肾（一对，去脂膜，切）粳米（三合）草果（二钱）陈皮（一钱，去白）缩砂（二钱）
上件，先将猪肾、陈皮等煮成汁，滤去滓，入酒少许，次下米成粥，空心食之。
<strong>枸杞羊肾粥</strong>
治阳气衰败，腰脚疼痛，五劳七伤。
枸杞叶（一斤）羊肾（一对，细切）葱白（一茎）羊肉（半斤，炒）
右四味拌匀，入五味，煮成汁，下米熬成粥，空腹食之。
<strong>鹿肾羹</strong>
治肾虚耳聋。
鹿肾（一对，去脂膜，切）
上件于豆豉中，入粳米三合，煮粥或作羹，入五味，空心食之。
<strong>羊肉羹</strong>
治肾虚衰弱，腰脚无力。
羊肉（半斤，细切）萝卜（一个，切作片）草果（一钱）陈皮（一钱，去白）良姜（一钱）荜拨（一钱）胡椒（一钱）葱白（三茎）
上件，水熬成汁，入盐、酱熬汤，下面子，作羹食之。将汤澄清，作粥食之亦可。
<strong>鹿蹄汤</strong>
治诸风、虚，腰脚疼痛，不能践地。
鹿蹄（四只）陈皮（二钱）草果（二钱）
上件，煮令烂熟，取肉，入五味，空腹食之。
<strong>鹿角酒</strong>
治卒患腰痛，暂转不得。
鹿角（新者，长二三寸，烧令赤）
上件，内酒中浸二宿，空心饮之立效。
<strong>黑牛髓煎</strong>
治肾虚弱，骨伤败，瘦弱无力。
黑牛髓（半斤）生地黄汁（半斤）白沙蜜（半斤，炼去蜡）
右三味和匀，煎成膏，空心酒调服之。
<strong>狐肉汤</strong>
治虚弱，五藏邪气。
狐肉（五斤，汤洗净）草果（五个）缩砂（二钱）葱（一握）陈皮（一钱，去白）良姜（二钱）哈昔泥（一钱，即阿魏）
上件，水一斗，煮熟，去草果等，次下胡椒二钱，姜黄一钱，醋、五味，调和匀，空心食之。
<strong>乌鸡汤</strong>
治虚弱，劳伤，心腹邪气。
乌雄鸡（一只，洗净，切作块子）陈皮（一钱，去白）良姜（一钱）胡椒（二钱）草果（二个）
上件，以葱、醋、酱相和，入瓶内，封口，令煮熟，空腹食。
<strong>醍醐酒</strong>
治虚弱，去风湿。
醍醐（一盏）
上件，以酒一杯和匀，温饮之，效验。
<strong>山药</strong>
治诸虚，五劳七伤，心腹冷痛，骨髓伤败。
羊骨（七五块，带肉）萝卜（一枚，切作大片）葱白（一茎）草果（五个）陈皮（一钱，去白）良姜（一钱）胡椒（二钱）缩砂（二钱）山药（二斤）
上件同煮，取汁澄清，滤去滓，面二斤，山药二斤，煮熟，研泥，溲面作，入五味，空腹食之。
<strong>山药粥</strong>
治虚劳，骨蒸，久冷。
羊肉（一斤，去脂膜，烂煮熟，研泥）山药（一斤，煮熟，研泥）
上件，肉汤内下米三合，煮粥，空腹食之。
<strong>酸枣粥</strong>
治虚劳，心烦，不得睡卧。
酸枣仁（一碗）
右用水，绞取汁，下米三合煮粥，空腹食之。
<strong>生地黄粥</strong>
治虚弱骨蒸，四肢无力，渐渐羸瘦，心烦不得睡卧。
生地黄汁（一合）酸枣仁（二两，水绞，取汁二盏）
上件，水煮同熬数沸，次下米三合煮粥，空腹食之。
<strong>椒面羹</strong>
治脾胃虚弱，久患冷气，心腹结痛，呕吐不能下食。
川椒（三钱，炒，为末）白面（四两）
上件同和匀，入盐少许，于豆豉作面条，煮羹食之。
<strong>荜拨粥</strong>
治脾胃虚弱，心腹冷气痛，妨闷不能食。
荜拨（一两）胡椒（一两）桂（五钱）
右三味为末。每用三钱，水三大碗，入豉半合，同煮令熟，去滓，下米三合作粥，空腹食之。
<strong>良姜粥</strong>
治心腹冷痛，积聚，停饮。
高良姜（半两，为末）粳米（三合）
上件，水三大碗煎高良姜至二碗，去滓，下米煮粥，食之效验。
<strong>吴茱萸粥</strong>
治心腹冷气冲胁肋痛。
吴茱萸（半两，水洗，去涎，焙干，炒，为末）
上件，以米三合，一同作粥，空腹食之。
<strong>牛肉脯</strong>
治脾胃久冷，不思饮食。
牛肉（五斤，去脂膜，切作大片）胡椒（五钱）荜拨（五钱）陈皮（二钱，去白）草果（二钱）缩砂（二钱）良姜（二钱）
上件为细末，生姜汁五合，葱汁一合，盐四两，同肉拌匀，淹二日，取出焙干，作脯，任意食之。
<strong>莲子粥</strong>
治心志不宁。补中强志，聪明耳目。
莲子（一升，去心）
上件煮熟，研如泥，与粳米三合，作粥，空腹食之。
<strong>鸡头粥</strong>
治精气不足，强志，明耳目。
鸡头实（三合）
上件煮熟，研如泥，与粳米一合，煮粥食之。
<strong>鸡头粉羹</strong>
治湿痹，腰膝痛。除暴疾，益精气，强心志，耳目聪明。
鸡头（磨成粉）羊脊骨（一副，带肉，熬取汁）
上件，用生姜汁一合，入五味调和，空心食之。
<strong>桃仁粥</strong>
治心腹痛，上气咳嗽，胸膈妨满，喘急。
桃仁（三两，汤煮熟，去尖、皮，研）
上件取汁，和粳米同煮粥，空腹食之。
<strong>生地黄粥</strong>
治虚劳，瘦弱，骨蒸，寒热往来，咳嗽唾血。
生地黄汁（二合）
上件，煮白粥，临熟时入地黄汁，搅匀，空腹食之。
<strong>鲫鱼羹</strong>
治脾胃虚弱，泄痢，久不瘥者，食之立效。
大鲫鱼（二斤）大蒜（两块）胡椒（二钱）小椒（二钱）陈皮（二钱）缩砂（二钱）荜拨（二钱）
上件，葱、酱、盐、料物、蒜，入鱼肚内，煎熟作羹，五味调和令匀，空心食之。
<strong>炒黄面</strong>
治泄痢，肠胃不固。
白面（一斤，炒令焦黄）
上件，每日空心温水调一匙头。
<strong>乳饼面</strong>
治脾胃虚弱，赤白泄痢。
乳饼（一个，切作豆子样）
上件，用面拌煮熟，空腹食之。
<strong>炙黄鸡</strong>
治脾胃虚弱，下痢。
黄雌鸡（一只，净）
右以盐、酱、醋、茴香、小椒末同拌匀，刷鸡上，令炭火炙干焦，空腹食之。
<strong>牛奶子煎荜拨法</strong>
贞观中，太宗苦于痢疾，众医不效，问左右能治愈者，当重赏。时有
术士进此方：用牛奶子煎荜拨，服之立瘥。
<strong>肉羹</strong>
治水肿，浮气，腹胀，小便涩少。
肉（一斤，细切）葱（一握）草果（三个）
上件，用小椒、豆豉，同煮烂熟，入粳米一合作羹，五味调匀，空腹食之。
<strong>黄雌鸡</strong>
治腹中水癖，水肿。
黄雌鸡（一只，净）草果（二钱）赤小豆（一升）
上件，同煮熟，空心食之。
<strong>青鸭羹</strong>
治十种水病不瘥。
青头鸭（一只，退净）草果（五个）
上件，用赤小豆半升，入鸭腹内煮熟，五味调，空心食。
<strong>萝卜粥</strong>
治消渴，舌焦，口干，小便数。
大萝卜（五个，煮熟，绞取汁）
上件，用粳米三合，同水并汁，煮粥食之。
<strong>野鸡羹</strong>
治消渴，口干，小便频数。
野鸡（一只，净）
右入五味，如常法作羹食之。
<strong>鹁鸽羹</strong>
治消渴，饮水无度。
白鹁鸽（一只，切作大片）
上件，用土苏一同煮熟，空腹食之。
<strong>鸡子黄</strong>
治小便不通。
鸡子黄（一枚，生用）
上件，服之不过三服，熟亦可食。
<strong>葵菜羹</strong>
治小便癃闭不通。
葵菜叶（不以多少，洗择净）
右煮作羹，入五味，空腹食之。
<strong>鲤鱼汤</strong>
治消渴，水肿，黄胆，香港脚。
大鲤鱼（一头）赤小豆（一合）陈皮（二钱，去白）小椒（二钱）草果（二钱）
上件，入五味，调和匀，煮熟，空腹食之。
<strong>马齿菜粥</strong>
治香港脚，头面水肿，心腹胀满，小便淋涩。
马齿菜（洗净，取汁）
上件，和粳米同煮粥，空腹食之。
<strong>小麦粥</strong>
治消渴，口干。
小麦（淘净，不以多少）
右以煮粥，或炊作饭，空腹食之。
<strong>驴头羹</strong>
治中风头眩，手足无力，筋骨烦痛，言语蹇涩。
乌驴头（一枚，洗净）胡椒（二钱）草果（二钱）
上件，煮令烂熟，入豆豉汁中，五味调和，空腹食之。
<strong>驴肉汤</strong>
治风狂，忧愁不乐，安心气。
乌驴肉（不以多少，切）
上件，于豆豉中，烂煮熟，入五味，空心食之。
<strong>狐肉羹</strong>
治惊风，癫痫，神情恍惚，言语错谬，歌笑无度。
狐肉（不以多少及五脏）
上件，如常法入五味，煮令烂熟，空心食之。
<strong>熊肉羹</strong>
治诸风，香港脚，痹痛不仁，五缓筋急。
熊肉（一斤）
上件，于豆豉中，入五味、葱、酱，煮熟，空腹食之。
<strong>乌鸡酒</strong>
治中风，背强，舌直不得语，目睛不转，烦热。
乌雌鸡（一只，洗净，去肠肚）
上件，以酒五升，煮取酒二升，去滓。分作三服，相继服之。汁尽，无时熬葱白、生姜
粥投之，盖覆取汁。
<strong>羊肚羹</strong>
治诸中风。
羊肚（一枚，洗净）粳米（二合）葱白数茎豉（半合）蜀椒（去目，闭口者。炒出汗，三十粒）生姜（二钱半，细切）
右六味拌匀，入羊肚内烂煮熟，五味调和，空心食之。
<strong>葛粉羹</strong>
治中风，心脾风热，言语蹇涩，精神昏愦，手足不遂。
葛根（半斤，捣，取粉四两）荆芥穗（一两）豉（三合）
右三味，先以水煮荆芥、豉，六七沸，去滓，取汁，次将葛粉作索面，于汁中煮熟，空腹食之。
<strong>荆芥粥</strong>
治中风，言语蹇涩，精神昏愦，口面斜。
荆芥穗（一两）薄荷叶（一两）豉（三合）白粟米（三合）
上件，以水四升，煮取三升，去滓，下米煮粥，空腹食之。
<strong>麻子粥</strong>
治中风，五脏风热，语言蹇涩，手足不遂，大肠滞涩。
冬麻子（二两，炒，去皮，研）白粟米（三合）薄荷叶（一两）荆芥穗（一两）
上件，水三升，煮薄荷、荆芥，去滓，取汁，入麻子仁同煮粥，空腹食之。
<strong>恶实菜</strong>
即牛蒡子，又名鼠粘子。治中风，燥热，口干，手足不遂及皮肤热疮。
恶实菜叶（肥嫩者）酥油
上件，以汤煮恶实叶三五升，取出，以新水淘过，布绞取汁，入五味，酥点食之。
<strong>乌驴皮汤</strong>
治中风，手足不遂，骨节烦疼，心燥，口眼面目斜。
乌驴皮（一张，洗净）
上件，蒸熟，细切如条，于豉汁中，入五味，调和匀，煮过，空心食之。
<strong>羊头脍</strong>
治中风，头眩，羸瘦，手足无力。
白羊头（一枚，洗净）
上件，蒸令烂熟，细切，以五味汁调和脍，空腹食之。
<strong>野猪</strong>
治久痔野鸡病，下血不止，肛门肿满。
野猪肉（二斤，细切）
上件，煮令烂熟，入五味，空心食之。
<strong>獭肝羹</strong>
治久痔下血不止。
獭肝（一副）
上件，煮熟，入五味，空腹食之。
<strong>鲫鱼羹</strong>
治久痔，肠风，大便常有血。
大鲫鱼（一头，新鲜者，洗净，切作片）小椒（二钱，为末）草果（一钱，为末）
上件，用葱三茎，煮熟，入五味，空腹食之。
