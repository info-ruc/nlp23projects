庚桑楚者，楚人也，老聃弟子，偏得老聃之道，以北居畏垒之山。其居三年，畏垒大壤。畏垒之民相与言曰： 庚桑子之始来，吾洒然异之。今吾曰计之而不足，岁计之而有余，庶几其圣人乎！子胡不相与尸而祝之，社而稷之乎？ 庚桑子闻之，南面而不释。然弟子异之，庚桑子曰： 弟子何异於予？夫春气发而百草生，正得秋而万宝成。夫春与秋，岂无得而然哉！天道已行矣，吾闻至人尸居环堵之室，而百姓猖狂不知所如往。今以畏垒之细民，而窃窃焉欲俎豆予于贤人之间，我其杓之人邪！吾是以不释于老聃之言。 
