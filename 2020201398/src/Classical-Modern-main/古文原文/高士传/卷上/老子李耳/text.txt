老子李耳，字伯阳，陈人也。生於殷时，为周柱下史，好养精气，贵接而不施。转为守藏史。积八十余年，《史记》云二百余年。时称为隐君子，谥曰聃。仲尼至周，见老子，知其圣人，乃师之。后周德衰，乃乘青牛车去，入大秦。过西关，关令尹喜望气先知焉，乃物色遮候之。已而老子果至，乃强使著书，作《道德经》五千余言，为道家之宗。以其年老，故号其书为《老子》。
