汉滨老父者，不知何许人也。桓帝延熹中，幸竟陵，过雲梦，临沔水，百姓莫不观者，有老父独耕不辍。尚书郎南阳张温异之，使问曰： 人皆来观，老父独不辍，何也？ 老父笑而不答。温下道百步，自与言，老父曰： 我野人也，不达斯语。请问天下乱而立天子邪，理而立天子邪？立天子以父天下邪，役天下以奉天子邪？昔圣王宰世，茅茨采椽，而万人以宁。今子之君，劳人自纵，逸游无忌。吾为子羞之，子何忍欲人观之乎？ 温大惭，问其姓名，不告而去。
