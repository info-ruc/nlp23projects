法真字高卿，扶风都人也。学无常家，博通内外图典，关西号为大儒，弟子自远而负笈尝数百人。真性恬静，寡欲不涉人间事。太守请见之，真乃辐巾诣谒，太守曰： 昔鲁哀公虽为不肖，而仲尼称臣。太守虚薄，欲以功曹相屈，光赞本朝，何如？ 真曰： 以明府见待有礼，故敢自同宾末。若欲吏之，真将在北山之北，南山之南矣。 太守惧然，不敢复言。几辟公府、贤良，皆不就。同郡田羽荐真。曰： 处士法真，体兼四业，学穷典奥，幽居恬泊，乐以忘忧，将蹈老氏之高踪，不为玄纁屈也。臣愿圣明就加衮职，必能唱清庙之歌，致来仪之凤矣。 会顺帝西巡，羽又荐之。帝虚心欲致，前后四徵，真曰： 吾既不能遁形远世，岂饮洗耳之水哉！ 遂深自隐绝，终不降屈。友人郭正称之曰： 法真名可得闻，身难得而见。逃名而名我随，避名而名我追，可谓百世之师者矣。 乃共刊石颂之，号曰玄德先生。年八十九，中平五年以寿终。
