焦先字孝然，世莫知其所出也，或言生汉末。及魏受禅，常结草为庐於河之滨，独止其中。冬夏袒不著衣，卧不设席，又无蓐，以身亲土，其体垢汗皆如泥滓，不行人间。或数曰一食，行不由邪径，目不与女子迕视，口未尝言，虽有警急不与人语。后野火烧其庐，先因露寝，遭冬雪大至，先袒卧不移。人以为死，就视如故。后百馀岁卒。
