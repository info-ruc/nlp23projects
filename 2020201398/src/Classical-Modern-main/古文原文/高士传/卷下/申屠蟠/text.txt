申屠蟠字子龙，陈留外黄人也，少有名节。同县缑氏女玉为父报仇，外黄令梁配欲论杀玉。蟠时年十五，为诸生，进谏曰： 玉之节养，足以感无耻之孙，激忍辱之子，不遭明时，尚当表旌庐墓，况在清听，而不加哀矜！ 配善其言，乃为谳，得减死论。乡人称之。蟠父母卒，哀毁思慕，不饮酒食肉十馀年，遂隐居学治京氏《易》，严氏《春秋》，小戴《礼》，三业先通，因博贯五经，兼明图纬，学无常师。始与济阴王子居同在太学，子居病困，以身托蟠。蟠即步负其丧，至济阴，遇司隶从事於河巩之间。从事义之，为符传护送蟠，蟠不肯，投传於地而去。事毕，还家。前后凡蒲车特徵，皆不就。年七十四，以寿终。
