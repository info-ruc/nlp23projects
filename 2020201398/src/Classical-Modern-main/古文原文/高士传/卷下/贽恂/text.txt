贽恂字季直，伯陵之十二世孙也。明礼、易，遂治五经，博通百家之言。又善属文，词论清美。渭滨弟子，扶风马融、沛国桓驎等，自远方至者十馀人。既通古今，而性复温敏，不耻下问，故学者宗之。尝慕其先人之高，遂隐於南山之阴。初马融如恂受业，恂爱其才，因以女妻之。融后果为大儒，文魁当世，以是服恂之知人。永和中，常博求名儒，公卿荐恂行侔颜闵，学拟仲舒，文参长卿，才同贾谊，实瑚琏器也，宜在宗庙，为国顾辅。由是公车徵，不诣。大将军窦武举贤良，不就。清名显於世，以寿终，三辅称奖。
