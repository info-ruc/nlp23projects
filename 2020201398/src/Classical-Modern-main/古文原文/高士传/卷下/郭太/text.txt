郭太字林宗，太原人也。少事父母以孝闻，身长八尺馀，家贫，郡县欲以为吏，叹曰： 丈夫何能执鞭斗筲哉！ 乃辞母，与同县宗仲至京师，从屈伯彦学《春秋》，博洽无不通。又审於人物。由是名著於陈梁之间。步行遇雨，巾一角垫，众人慕之，皆故折巾角。士争往从之，载策盈车，凡太知之于无名之中六十馀人，皆言后验。以母丧归，徐稚来吊，以生刍一束顿太庐前而去。太曰： 此必南州高士徐孺子也。《诗》不云乎：生刍一束，其人如玉。吾不堪此喻耳！ 凡司徒辟大常，赵典举有道，皆不就，以建宁二年卒于家。
