韩康字伯休，京兆霸陵人也。常游名山采药，卖於长安市中。口不二价者三十余年。时有女子买药於康，怒康守价，乃曰： 公是韩伯休邪？乃不二价乎？ 康叹曰： 我欲避名，今区区女子皆知有我，何用药为？ 遂遁入霸陵山中，博士公车连徵不至。桓帝时，乃备玄纁安车以聘之，使者奉诏造康，康不得已，乃佯许诺。辞安车，自乘柴车，冒晨先发至亭。亭长以韩徵君当过，方发人牛修道桥。及见康柴车幅巾，以为田叟也，使夺其牛，康即释驾与之。有顷，使者至，夺牛翁乃徵君也。使者欲奏杀亭长，康曰： 此自老子与之，亭长何罪！ 乃止。康因中路逃遁，以寿终。
