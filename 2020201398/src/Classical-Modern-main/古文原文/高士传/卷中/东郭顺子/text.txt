东郭顺子者，魏人也，修道守真。田子方师事之，而为魏文侯师友，侍坐於文侯，数称溪工。文侯曰： 溪工子之师耶？ 子方曰： 非也，无择之里人也，称道数当，故无择称之。 文侯曰： 然则，子无师耶？ 子方曰： 有。 文侯曰： 子师谁耶？ 子方曰： 东郭顺子也。 文侯曰： 然则，夫子何故未尝称之？ 子方曰： 其为人也真人，貌而天虚，缘而葆真，清而容物。物无道则正容以悟之，使人之意也消，无择何足以称之？ 子方出，文侯曰： 远哉！全德之君子。始吾以圣智之言，仁义之行为至矣，吾闻子方之帅，吾形解而不欲动，口钳而不欲言。吾所学者，真土梗耳，夫魏真为我累耳。 
