向长字子平，河内朝歌人也。隐居不仕，性尚中和，好通《老》、《易》。贫无资食，好事者更馈焉，受之，取足而反其余。王莽大司空王邑辟之连年乃至，欲荐之於莽，固辞乃止。潜隐於家，读《易》至损益卦，喟然叹曰： 吾已知富不如贫，贵不如贱，但未知死何如生耳！建武中，男女嫁娶既毕，敕断家事勿相关，当如我死也。 於是遂肆意与同好北海禽庆俱游五岳名山，竟不知所终。
