四皓者，皆河内轵人也，或在汲。一曰东园公二曰角里先生，三曰绮里季，四曰夏黄公，皆修道洁己，非义不动。秦始皇时，见秦政虐，乃退入蓝田山，而作歌曰： 莫莫高山，深谷逶迤。晔晔紫芝，可以疗饥。唐虞世远，吾将何归！驷马高盖，其忧甚大。富贵之畏人，不如贫贱之肆志。 乃共入商雒，隐地肺山，以待天下定。及秦败，汉高闻而徵之，不至。深自匿终南山，不能屈己。
