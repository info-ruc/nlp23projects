宋胜之者，南阳安众人也。少孤，年五岁失父母，家于谷城聚中，孝慕甚笃，聚中化之。少长，有礼。胜之每行见老人担负，辄以身代之，猎得禽兽，尝分肉与有亲者。贫依姊，居数岁，乃至长安，受《易》，通明以信义见称。从兄褒为东平内史，遣使召之，胜之曰： 众人所乐者，非胜之愿也。 乃去，游太原，从郇越牧羊，以琴书自娱。丞相孔光闻而就太原，辟之不至。元始三年，病卒于太原。
