庄周者，宋之蒙人也。少学老子。为蒙县漆园史，遂遗世自放，不仕。王公大人皆不得而器之。楚威王使大夫以百金聘周，周方钓於濮水之上，持竿不顾，曰： 吾闻楚有神龟，死二千岁矣，巾笥而藏之於庙堂之上。此龟宁无为留骨而贵乎？宁生曳尾涂中乎？ 大夫曰： 宁掉尾涂中耳。 庄子曰： 往矣，吾方掉尾於涂中。 或又以千金之币迎周为相，周曰： 子不见郊祭之牺牛乎，衣以文绣，食以刍菽，及其牵入太庙，欲为孤豚，其可得乎？ 遂终身不仕。
