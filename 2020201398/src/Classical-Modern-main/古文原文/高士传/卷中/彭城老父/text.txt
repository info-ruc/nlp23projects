彭城老父者，楚之隐人也，见汉室衰，乃自隐修道，不治名利，至年九十余。王莽时，徵故光禄大夫龚胜，欲为太子师友。祭酒耻事二姓，莽迫之，胜遂不食而死。莽使者及郡守以下会敛者数百人，老父痛胜以名致祸，乃独入哭胜，甚悲。既而曰： 嗟乎！薰以香自烧，膏以明自销。龚先生竟夭天年，非吾徒也。 哭毕而趋出，众莫知其谁也。
