挚峻，字伯陵，京兆长安人也。少治清节，与太史令司马迁交好。峻独退身修德，隐於〈阝开〉山。迁既亲贵，乃以书劝峻进，曰： 迁闻君子所贵乎道者三，太上立德，其次立言，其次立功。伏惟伯陵材能绝大，高尚其志，以善厥身，冰清玉洁，不以细行荷累其名，固巳贵矣。然未尽太上之所由也。愿先生少致意焉。 峻报书曰： 峻闻古之君子料能而行，度德而处，故悔吝去於身。利不可以虚受，名不可以苟得。汉兴以来，帝王之道於斯始显，能者见利，不肖者自屏，亦其时也。《周易》太君有命，小人勿用。徒欲偃仰从容以游余齿耳。 峻之守节不移如此。迁居太史官，为李陵游说，下腐刑，果以悔吝被辱。峻遂高尚不仕，卒于〈阝开〉，〈阝开〉人立祠，号曰〈阝开〉居士，世奉祀之不绝。
