王斗者，齐人也，修道不仕，与颜蜀并时。曾造齐宣王门，欲见宣王。宣王使谒者延斗入，斗曰： 斗趋见王，为好势。王趋见斗，为好士。於王何如？ 谒者还报，王曰： 先生徐之，寡人请从。 王趋而迎之於门，曰： 寡人奉先君之宗庙，守社稷。闻先生直言，正谏不讳。 斗曰： 王之忧国爱民，不若王之爱尺縠也。 王曰： 何谓也？ 斗曰： 王使人为冠，不使左右便辟，而使工者，何也？为能之也。今王治齐国，非左右便辟则无使也，臣故曰不如爱尺縠也。 王起谢曰： 寡人有罪於国家矣！ 於是举士五人，任之以官，齐国大治，王斗之力也。
