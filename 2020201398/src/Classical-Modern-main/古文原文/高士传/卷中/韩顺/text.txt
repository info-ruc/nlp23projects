韩顺，字子良，天水成纪人也，以经行清白，辟州宰，不诣。王莽末，隐於南山。地皇四年，汉起兵於南阳，顺同县隗嚣等起兵，自称上将军，西州大震。唯顺修道山居，执操不回。嚣以道术深远，使人赍璧帛，卑辞厚礼聘顺，欲以为师。顺因使谢嚣曰： 礼有来学，义无往教。即欲相师，但入深山来。 嚣闻矍然，不致强屈。其后嚣等诸姓皆灭，唯顺山栖安然，以贫洁自终焉。
