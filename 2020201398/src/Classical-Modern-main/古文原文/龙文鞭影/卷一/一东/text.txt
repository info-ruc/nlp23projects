粗成四字，诲尔童蒙。经书暇日，子史须通。
重华大孝，武穆精忠。尧眉八彩，舜目重瞳。
商王祷雨，汉祖歌风。秀巡河北，策据江东。
太宗怀鹞，桓典乘骢。嘉宾赋雪，圣祖吟虹。
邺仙秋水，宣圣春风。恺崇斗富，浑濬争功。
王伦使虏，魏绛和戎。恂留河内，何守关中。
曾除丁谓，皓折贾充。田骄贫贱，赵别雌雄。
王戎简要，裴楷清通。子尼名士，少逸神童。
巨伯高谊，许叔阴功。代雨李靖，止雹王崇。
和凝衣钵，仁杰药笼。义伦清节，展获和风。
占风令尹，辩日儿童。敝履东郭，粗服张融。
卢杞除患，彭宠言功。放歌渔者，鼓枻诗翁。
韦文朱武，阳孝尊忠。倚闾贾母，投阁扬雄。
梁姬值虎，冯后当熊。罗敷陌上，通德宫中。
