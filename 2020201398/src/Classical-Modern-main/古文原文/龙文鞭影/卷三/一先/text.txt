飞凫叶令，驾鹤缑仙。刘晨采药，茂叔观莲。
阳公麾日，武乙射天。唐宗三鉴，刘宠一钱。
叔武守国，李牧备边。少翁致鬼，栾大求仙。
彧臣曹操，猛相苻坚。汉家三杰，晋室七贤。
居易识字，童乌预玄。黄琬对日，秦宓论天。
元龙湖海，司马山川。操诛吕布，膑杀庞涓。
羽救巨鹿，凖策澶渊。应融丸药，阎敞还钱。
范居让谁，吴饮贪泉。薛逢羸马，刘胜寒蝉。
捉刀曹操，拂矢贾坚。晦肯负国，质愿亲贤。
罗友逢鬼，潘谷称仙。茂弘綀服，子敬青毡。
王奇雁字，韩浦鸾笺。安之画地，德裕筹边。
平原十日，苏章二天。徐勉风月，弃疾云烟。
舜钦斗酒，法主蒲鞯。绕朝赠策，苻鹵投鞭。
豫让吞炭，苏武餐毡。金台招士，玉署贮贤。
宋臣宗泽，汉使张骞。胡姬人种，名妓书仙。
