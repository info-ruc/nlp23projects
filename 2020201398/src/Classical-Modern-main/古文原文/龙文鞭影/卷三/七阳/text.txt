君起盘古，人使亚当。明皇化萼，灵运池塘。
神威翼德，义勇云长。羿雄射日，衍愤飞霜。
王祥求鲤，叔向埋羊。亮方管乐，勒比高光。
世南书监，晁错智囊。昌囚羑里，收遁首阳。
轼攻正叔，浚沮李纲。降金刘豫，顺虏邦昌。
瑜烧赤壁，轼谪黄冈。马融绛帐，李贺锦囊。
昙迁营葬，脂习临丧。仁裕诗窖，刘式墨庄。
刘琨啸月，伯奇履霜。塞翁失马，臧毂亡羊。
寇公枯竹，召伯甘棠。匡衡凿壁，孙敬悬梁。
衣芦闵损，扇枕黄香。婴扶赵武，籍杀怀王。
魏徵妩媚，阮籍猖狂。雕龙刘勰，愍骥应玚。
御车泰豆，习射纪昌。异人彦博，男子天祥。
忠贞古弼，奇节任棠。何晏谈易，郭象注庄。
卧游宗子，坐隐王郎。盗酒毕卓，割肉东方。
李膺破柱，卫瓘抚床。营军细柳，校猎长杨。
忠武具奠，德玉居丧。敖曹雄异，元发疏狂。
寇却列簿，吕置夹囊。彦升白简，元鲁青箱。
孔融了了，黄宪汪汪。僧岩不测，赵壹非常。
沈思好客，颜驷为郎。申屠松屋，魏野草堂。
戴渊西洛，祖逖南塘。倾城妲己，嫁虏王嫱。
贵妃桃髻，公主梅妆。吉了思汉，供奉忠唐。
