孔门十哲，殷室三仁。晏能处己，鸿耻因人。
文翁教士，朱邑爱民。太公钓渭，伊尹耕莘。
皋惟团力，泌仅献身。丧邦黄浩，误国章惇。
鞅更秦法，普读鲁论。吕诛华士，孔戮闻人。
暴胜持斧，张纲埋轮。孙非识面，韦岂呈身。
令公请税，长孺输缗。白州刺史，绛县老人。
景行莲幕，谨选花裀。郗超造宅，季雅买邻。
寿昌寻母，董永卖身。建安七子，大历十人。
香山诗价，孙济酤缗。令严孙武，法变张巡。
更衣范冉，广被孟仁。笔床茶灶，羽扇纶巾。
灌夫使酒，刘四骂人。以牛易马，改氏为民。
圹先表圣，灯候沈彬。
