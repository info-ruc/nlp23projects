庄生蝴蝶，吕祖邯郸。谢安折屐，贡禹弹冠。
顗容王导，浚杀曲端。休那题碣，叔邵凭棺。
如龙诸葛，似鬼曹瞒。爽欣御李，白愿识韩。
黔娄布被，优孟衣冠。长歌宁戚，鼾睡陈抟。
曾参务益，庞德遗安。穆亲杵臼，商化芝兰。
葛洪负笈，高凤持竿。释之结袜，子夏更冠。
直言唐介，雅量刘宽。捋须何点，捉鼻谢安。
张华龙鲊，闵贡猪肝。渊材五恨，郭奕三叹。
弘景作相，延祖弃官。二疏供帐，四皓衣冠。
曼卿豪饮，廉颇雄餐。长康三绝，元方二难。
曾辞温饱，城忍饥寒。买臣怀绶，逄萌挂冠。
循良伏湛，儒雅兒宽。欧母画荻，柳母和丸。
韩屏题叶，燕姞梦兰。漂母进食，浣妇分餐。
