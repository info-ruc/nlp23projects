琴高赤鲤，李耳青牛。明皇羯鼓，炀帝龙舟。
羲叔正夏，宋玉悲秋。才压元白，气吞曹刘。
信擒梦泽，翻徙交州。曹参辅汉，周勃安刘。
太初日月，季野春秋。公超成市，长孺为楼。
楚邱始壮，田豫乞休。向长损益，韩愈斗牛。
琎除酿部，玄拜隐侯。公孙东阁，庞统南州。
袁耽掷帽，仁杰携裘。子将月旦，安国阳秋。
德舆西掖，庚亮南楼。梁吟傀儡，庄梦髑髅。
孟称清发，殷号风流。见讥子敬，犯忌杨修。
荀息累卵，王基载舟。沙鸥可狎，蕉鹿难求。
黄联池上，杨咏楼头。曹兵迅速，李使迟留。
孔明流马，田单火牛。五侯奇膳，九婢珍馐。
光安耕钓，方慕巢由。适嵇命驾，访戴操舟。
篆推史籀，隶善钟繇。邵瓜五色，李橘千头。
芳留玉带，琳卜金瓯。孙阳识马，丙吉问牛。
盖忘苏隙，聂报严仇。公艺百忍，孙昉四休。
钱塘驿邸，燕子楼头。
