苏耽橘井，董奉杏林。汉宣读令，夏禹惜阴。
蒙恬造笔，太昊制琴。敬微谢馈，明善辞金。
睢阳嚼齿，金藏披心。固言柳汁，玄德桑阴。
姜桂敦复，松柏世林。杜预传癖，刘峻书淫。
钟会窃剑，不疑盗金。桓伊弄笛，子昂碎琴。
琴张礼意，苏轼文心。公权隐谏，蕴古详箴。
广平作赋，何逊行吟。荆山泣玉，梦穴唾金。
孟嘉落帽，宋玉披襟。沫经三败，获被七擒。
易牙调味，钟子聆音。令狐冰语，司马琴心。
灭明毁壁，庞蕴投金。左思三赋，程颐四箴。
